இணையதளம், என்ன ஒரு நேர்த்தியான சொல்லாட்சி. நாம் அனைவரும் இணைய இந்தத் தளத்திற்கு வருகிறோம். \n\t \t \tஎல்லாச் சொல்லும் பொருள் குறித்தனவே\t\t\t(தொல்.சொல். 157)\n\nஇத்தளத்தில் நான் என் கதைகளையும் கருத்துக்களையும் எழுதி வருகிறேன். நானொரு மென்பொறியாளன் என்பதால் இந்த இணையப்பக்கத்தை நானே என் சொந்த முயற்சியில் கட்டமைத்து மேம்படுத்திக் கொண்டு வருகிறேன். \n\nதமிழின் மீதுடைய அதீதப்பற்றாலும் அளவான அறிவாலும் செந்தமிழில் எழுத விரும்புகிறேன். இந்த விருப்பம் வளர்ந்தெழுவதற்கு முன்னதாகவே சில கதைகளை எழுதி விட்டிருந்தேன். சொற்பிழையோ ஒற்றுப்பிழையோ இருப்பின் தாங்கள் அதைச் சுட்டிக்காட்டக் கடமைப்பட்டுள்ளீர்கள்.\n\nகேட்பதற்கு ஆளில்லை என்ற ஒரே காரணத்தினால் இலக்கியத்தில் என் கைகளை நனைத்துள்ளேன். தமிழ் இலக்கியமொரு மாபெருங்கடல், நாம் அனைவரும் அறிந்ததே. குமரிகண்டத்தோடு முந்நீரில் கலந்தாலும் ஓரீரு நீரூற்றுகளால் இதன் பசுமை அழியாமல் இருந்துவருகிறது. இன்று தமிழ் உலகமெங்கும் பரவியுள்ளது. இருப்பினும் தூய நல் தமிழை கேட்பதும் காண்பதும் அரிதாகிக்கிடக்கிறது. தமிழ் இலக்கிய அன்பர்களும் ஊடக அன்பர்களும் கைக் கூசாமல் கிரந்த எழுத்துக்களை போடுவது மிகுந்த வருத்தத்தை அளிக்கிறது. \n\t\t\n\t\t\tவடசொற் கிளவி வடவெழுத் தொரீஇ\n\t\t\tஎழுத்தொடு புணர்ந்த சொல்லா கும்மே\t\t\t(தொல்.சொல். 401)\n\t\t\n\t\t\tசிதைந்தன வரினும் இயைந்தன வரையார்\t\t\t(தொல்.சொல். 402)\n\nஇராமன் என்றான் கம்பன், வீமன் என்றான் பாரதி. தொல்காப்பியர் வகுத்த நெறியை உணர்ந்தோராயிற்றே. ஆங்கிலத்தை எடுத்துக்கொள்வோம் A - Z a - z தவிர வேற்று மொழியின் சொல்லை அவன் பயன்படுத்துகிறான? ‘Tamil’ என்று தானே எழுதுகிறான், ழகரம் அவன் மொழியிலில்லை என்பதற்காக - ‘Tamiழ்’ இப்படி அவன் எழுதுவதில்லை. இதற்கு மொழிப்பற்று வேண்டியதில்லை அடிப்படை அறிவிருந்தால் போதுமானது. மேலுள்ள தொல்காப்பியர் கூற்றிற்கு விளக்கம் கொடுத்து விடுகிறேன், அதை குழப்பிவிட்டு நம்மை ஏமாற்றிக்கொண்டு சில கும்மல் திரிகிறது. \n\nவடசொல் - வடவேங்கடத்தை(திருப்பதி) அடுத்த நிலத்தில் வழங்கப்பெறும் மொழியினது சொற்கள்\nகிளவி - ஒலி, நாவிலிருந்து கிளந்து வரும் ஒலி\nவடவெழுத்து - அம்மொழியினது எழுத்துக்கள்\nஒரீ - தவிர்க்க, ஒதுக்குக\nஎழுத்தொடு - தமிழ் எழுத்து \nபுணர்ந்த - பொருந்திய - பொருந்துதல்\nசொல் - தமிழ் சொல்\nஆகும்மே - ஆகும், வழங்கிவரும்\nசிதைந்தன - மாற்றமடைந்த வடசொல்\nவரினும் - வந்தாலும்\nஇயைந்தன - பொருந்திய - பொருந்துதல்\nவரையார் - வரை = எழுதுதல், ஆர் = பலர்பாற்படர்க்கை ஈறு\n\nவடசொற்கிளவி வடவெழுத் தொரீஇ - வடசொற்களில் உள்ள வடவெழுத்துக்களை தவிர்க்க வேண்டும். இதில் வடசொல் என்பது பொதுவாக எல்லா வடமொழிகளினுள் வழங்கி வரும் சொற்களை குறிக்கிறது. \n\nவடசொற்கிளவி எழுத்தொடு புணர்ந்த சொல்லா கும்மே - வடசொற்கள் தமிழ் எழுத்தோடு பொருந்தி வந்து சொல்லாக வழங்கப்படும். திருக்குறள் வகுப்பில் வெண்பா என்றால் 'திருக்குறளின் வெண்பா' என்று பொருளாகும், 'நாலடியாரின் வெண்பா' என்று எடுத்துக்கொள்வது மடமை. தமிழ் எழுத்துக்களை பேசி வரும் இவ்விடத்தே தமிழ் என்று போட வேண்டிய அவசியமில்லை. \n\n“தமிழ் எழுத்துக்களோடு வருமாயின் அதை சொல்லாக எடுத்துக்கொள்ளுங்கள், வடவெழுத்துக்களை தவிர்த்துவிடுங்கள்”. வடவெழுத்தை நீக்குவதால் சொற்கிளவி மாறிவிடாதா?\nவடசொற்கிளவி சிதைந்தன வரினும் இயைந்தன வரையார் - வடவெழுத்து நீங்கியபின் அச்சொற்கள் சிதைந்து தான் வரும் ஆனால் அதற்கு பொருத்தமான தமிழ் எழுத்துகளை பயன்படுத்துவார்கள். இங்கு ஆர் விகுதியை பலர்பாற்படர்க்கை ஈறாக எடுத்துக்கொள்ளுதல் வேண்டும். அப்படி ஏற்றுக்கொள்ள இயலாதவர்கள் இதை காண்டு தெளிக, “மாங்காய் புளிப்பாக இருப்பினும் சுவைத்து உண்ணார்”. \n\nவிளங்கியிருக்கும் என்று நம்புகிறேன். வடசொற்களை நீக்காது மலையாளம் தமிழிலிருந்து கிளைத்து வேற்று மொழியாக மாறிப்போன அவல நிலையை கண்டுணர்க. \n\nஇங்கு எழுத்தாளருக்கு பஞ்சமில்லை தமிழுக்கு தான் பஞ்சம். செந்தமிழுக்காக இவ்விணையப்பக்கம் என் சிறிய முயற்சியே.  \n
<se மொழிபெயர்ப்புகள்/ஆனாப்பிராங்கின்_நாட்குறிப்பு/முன்னுரை>முன்னுரை</s>\nசெட்டம்பர் 21, திங்கள், 1942\nஅன்பான கிட்டி,\n\tஇன்று புறக்கட்டில் நிகழ்ந்த பொதுவான செய்திகளை கூறுகிறேன். என் மெத்தையிருக்கையின் மேல் ஒரு விளக்கு பொருத்தப் பட்டிருக்கிறது. ஏனென்றால் வருங்காலங்களில் துமுக்கி வெடிப்பதை நான் கேட்டவுடனேயே என்னால் கயிறை இழுத்து விளக்கை பொருத்திவிட முடியும். இப்போதைக்கு அதை என்னால் செய்ய முடியாது, ஏனென்றால் இரவும் பகலுமாக பலகணியை சிறிது திறந்தே வைத்திருக்கிறோம். \n\n\tவான் இடான் படைப்பிரிவின் ஆடவர் அணியினர் உண்மையான தடுப்புகளை கொண்டு கைக்கேதுவான மரச்சாயம் பூசிய உணவுப் பேழையை செய்துள்ளனர். இதுவரை இந்த மாண்ட நிலைப்பேழை பீட்டரின் அறையில் தான் வைக்கப்பட்டிருந்தது. இளங்காற்றின் தேவையினால் மாடியறைக்கு மாற்றப்பட்டுவிட்டது. அது இருந்த இடத்தில் இப்பொழுது ஒரு நிலையடுக்கு இருக்கிறது. பீட்டரிடம் மேசையை எடுத்து நிலையடுக்கின் அடியில் வைத்துவிட்டு, மேசை இருக்குமிடத்தில் ஒரு கம்பளி விரப்பைப் போட்டு பிறகு அதற்கு மேலே அவனது நிலைப்பேழையை தொங்கவிடச் சொன்னேன். அது அவனது குருகுப்பொந்தை மிகவும் ஏந்தானதாக ஆக்கும், இருப்பினும் அங்கெல்லாம் நான் கண்டிப்பாக தூங்க விரும்ப மாட்டேன்.\n\n\tதிருமதி வான் இடானை பொறுத்துக்கொள்ளவே முடியாது. மேற்தளத்தில் எனது இடையறாத பேச்சுக்கு தொடர்ச்சியாக திட்டு வாங்கிக் கொண்டிருக்கிறேன். எப்பொழுதும் நான் என் நாவிலிருந்து துள்ளியெழும் சொற்களை அப்படியே விட்டுவிடுவேன். பொருமாட்டி தன் கையில் ஒரு பித்தலாட்டத்தை வைத்துள்ளார்: சட்டிகளையும் வாணலிகளையும் கழுவுவதிலிருந்து தப்பிக்கப் பார்க்கிறார். சிறியதாக உணவுப்பொருட்கள் வாணலியில் ஒட்டியிருந்தால் அதை ஒரு கண்ணாடி கிண்ணத்துக்கு மாற்றாமல் அப்படியே அழுக விட்டு விடுகிறார். பிறகு நண்பகலில் மார்கோட்டு சட்டிகளையும் வாணலிகளையும் துடைக்கும் பொழுது, "ஓ, ஏதிலா மார்கோட்டு, உனக்கு நிறைய வேலை இருக்கு!", என்று பெருமாட்டி இயம்புவார். \n\n\tதிரு கிலைமென் ஒருவாரம் விட்டு ஒருவாரம், என் பருவத்துப் பெண்களுக்கு எழுதிய, இரண்டு புத்தகங்களை எனக்காக கொண்டுவருவார். நான்<s 1_> ஓப்புத்தர் ஊயல் </s>தொடரின் மீது ஆர்வத்தோடு இருக்கிறேன்.<s 2_> சிசி வான் மார்ஃசிவெல்டின் </s> எல்லா புத்தகங்களையும் வாசித்துத் திளைத்தேன்.<s 3_> கிறுக்குத்தனமான கோடைகாலம்</s>, இதை நான் நான்குமுறை படித்து விட்டேன். அந்த கூத்தான பகுதிகள் இன்னமும் சிரிப்பை வரவழைக்கிறது.\n\n\tநானும் அப்பாவும் எங்களது மரபுவழியை வரைந்து கொண்டிருக்கிறோம். அப்பா எங்கள் மரபில் உள்ள ஒவ்வொருவரைப் பற்றியும் ஏதாவது ஒன்றை நினைவுபடுத்துகிறார். எனது பள்ளி வேலைகளை நான் துடங்கிவிட்டேன். பிரஞ்சை நான் கடுமையாக படிக்கிறேன், நாளும் ஐந்து வினைச்சொற்களை என் தலைக்குள் திணித்து வருகிறேன். ஆனால் என் பள்ளியில் கற்றவைகளில் நான் நிறைய மறந்துவிட்டேன்.\n\n\tபீட்டர் அவனது ஆங்கில பாடத்தை மிகவும் வேண்டாவிருப்புடன் தொடங்கினான். இப்பொழுது தான் பள்ளிப் புத்தகங்கள் சில வந்துள்ளது. குறிப்பேடுகள், கரிக்கோல்கள், அழிப்பான்கள் மற்றும் பெயர்ச்சீட்டுகளின் பெரும் இருப்பை நான் வீட்டிலிருந்து கொண்டுவந்திருந்தேன். பிம் (நாங்கள் அப்பாவுக்குக் கொடுத்தப் பட்டப்பெயர்) அவரது தச்சு பாடங்களில் என் உதவியை வேண்டுகிறார். அவருக்கு கற்றுக்கொடுப்பதில் எனக்கு முழு விருப்பம், கைமாறாக பிரஞ்சிலும் இன்னும் பிர பாடங்களிலும் அவரது துணை எனக்கு வேண்டும். ஆனால் அவர் நம்பவே முடியாத தவறுகளை யெல்லாம் செய்கிறார்!\n\n\tநான் எப்பயாச்சும் இலண்டனிலிருந்து வரும் தச்சு ஒளிபரப்பை கேட்பேன். இளவரசி சூலியானா சனவரியில் ஒரு குழந்தையை எதிர்பார்ப்பதாக இளவரசர் வெர்னாடு அண்மையில் அறிவித்தார். அது அருமையானது என்று நான் எண்ணுகிறேன். அரச குடும்பத்தில் எனக்கு ஏன் இவ்வளவு ஆர்வம் என்று இங்கு யவரும் புரிந்து கொள்ளவில்லை.\n\n\tசில இரவுகளுக்கு முன் பேச்சின் தலைப்பே நான் தான், நாங்கள் எல்லோரும் நான் ஒரு அறிவிலி என்று முடிவுசெய்தோம். அதன் விளைவாக, மறுநாள் நான் என் பள்ளி வேலைகளில் இறங்கிவிட்டேன். எனக்கொரு குட்டி ஆசை, நான் பதினான்கு பதினைந்தாவது ஆண்டிலேயே முதலாமாண்டு மாணவராக ஆக வேண்டும். நான் எதை வேண்டுமானாலும் படிக்க அருகியே அனுமதிக்கப்படும் உண்மையை பற்றியும் பேசினார்கள். இப்பொழுது,<s 4_> பெருமகன்கள், பெருமாட்டிகள் மற்றும் பணியாளர்கள் </s>இந்த புத்தகத்தை அம்மா வாசித்து வருகிறார். கண்டிப்பாக அதை படிக்க எனக்கு அனுமதியில்லை (ஆனால் மார்கோட்டுக்கு உண்டு!). முதலில் நான் நுண்ணறிவுடன் வளர்ச்சியடைய வேண்டும், என் அறிவாளி அக்காவைப் போல. மெய்ப்பொருளியல், உளவியல் மற்றும் உடலியங்கியல் இவற்றின் மீது எனக்கிருக்கும் புல்லறிவை பற்றி மேலும் உரையாடினோம் (நான் உடனடியாக அகரமுதலியில் இந்த பெரிய சொற்களை தேடிப்பார்த்தேன்!). அது உண்மைதான், இந்த தலைப்புகளை பற்றி எனக்கு ஒன்றுமே தெரியாது. ஆனால் அடுத்தாண்டே நான் அறிவாளி ஆனாலும் ஆகிவிடுவேன்.\n\n\tநான் ஒரு அதிர்ச்சி தரும் தெளிவுக்கு வந்திருக்கிறேன், அதுதான் இந்த குளிர்காலத்தில் நான் போட்டுக்கொள்வதற்கு இருப்பது வெறும் ஒரு முழுக்கையாடையும் மூன்று கம்பளிச்சட்டைகளும் மட்டும் தான். ஒரு வெள்ளை கம்பளிச்சட்டையை பின்னிக்கொள்ள அப்பா எனக்கு ஒப்புதல் வழங்கியுள்ளார்; அந்த நூலிழை அவ்வளவு ஒன்றும் நன்றாக இல்லை, ஆனால் அது கதகதப்பாக இருக்கும், அது மட்டுந்தானே கணக்கில் கொள்ளப்படும். சில உடைகளை நண்பர்களிடம் கொடுத்து விட்டிருக்கிறோம், ஆனால் தலையெழுத்து போர் முடியும் வரை எங்களுக்கு அது கிடைக்காது. கண்டிப்பாக, முதலில் அது அங்கு இருக்க வேண்டும்.\n\n\tநான் திருமதி வான் இடானை பற்றி எழுதி முடிக்கிறேன் அப்பொழுதுதான் அவர் அறையுள் நுழைகிறார். பொத்தென்று நாட்குறிப்பை மூடினேன்.\n\t"என்னடி, ஆனா, நான் சும்மா எட்டிக்கூட பாக்கக் கூடாதா?"\n\t"கூடாது, திருமதி வான் இடான்"\n\t"அந்த கடைசி பக்கமாவது?"\n\t"கடைசி பக்கமும் கிடையாது, திருமதி வான் இடான்"\n\n\tகண்டிப்பாக, நான் செத்திருப்பேன், ஏனென்றால் குறிப்பாக அந்த பக்கத்தில் தான் அவரை பற்றிய இன்னாங்கு விளத்தங்களை எழுதி வைத்திருந்தேன். \n\n\tநாளும் ஏதாவது ஒன்று நடந்து கொண்டே யிருக்கிறது. ஆனால் அவற்றை எழுத எனக்கு மிகவும் களைப்பாகவும் சோம்பரையாகவும் உள்ளது.\nஉனது, ஆனா.\n\nசெட்டம்பர் 25, வெள்ளி, 1942\nஅன்பான கிட்டி,\n\tஅப்பாவுக்கு ஒரு நண்பர் இருக்கிறார், தன் எழுவதுகளில் இருக்கும் முதுமகன், நோயுற்ற, வறுமையுற்ற மற்றும் காதுகேளாதவர், பெயர் திரு திரேயர். அவரது பக்கத்தில், ஒரு வீணான ஒட்டு, அவரது மனைவி, இருபத்தேழு யாண்டுகள் இளையவர் இருப்பினும் அதே அளவு வறுமை, செழிப்பான நாட்களிலிருந்து எஞ்சிய உண்மையான மற்றும் போலியான வளையங்களையும் ஆழிகளையும் தன் கைகளிலும் கால்களிலும் நிரப்பி வைத்திருப்பார். திரு திரேயர், இவர் ஏற்கனவே அப்பாவுக்கு பெரிய தொந்தரவு, அருளான பொறுமையுடன் தொலைபேசியில் இந்த வீணான முதுமகனை அப்பா சமாளிப்பதை கண்டு வியக்கிறேன். நாங்கள் எங்கள் வீட்டில் இருக்கும்பொழுது அம்மா ஒரு இசைத்தட்டை செவிக்குழலின் அருகே வைத்துவிடுமாறு அப்பாவுக்கு அறிவுரை வழங்கினார். அது ஒவ்வொரு மூன்று மணித்துளிக்கும் "ஆம், திரு திரேயர்" அப்புறம் "இல்லை, திரு திரேயர்" என்று சொன்னதையே சொல்ல வேண்டும். ஏனென்றால் அந்த முதுமகனாருக்கு அப்பாவின் நீண்ட நெடிய மறுமொழிகள் ஒன்றுமே விளங்காது. \n\n\tஇன்று திரு திரேயர் அலுவலகத்துக்கு அழைத்து திரு கீகுலரை வந்து தன்னை பார்க்குமாறு கேட்டுக்கொண்டார். திரு கீகுலருக்கு மனமில்லாததால் மீப்பை அனுப்புவதாக கூறிவிட்டார், ஆனால் மீப்பு காண்புநேரத்தை நீக்கிவிட்டாள். திரு திரேயர் அலுவலகத்துக்கு மூன்று முறை அழைத்துவிட்டார். மதியம் முழுதும் மீப்பு வெளியிலிருப்பதாக சொல்லியிருந்ததால் அவள் வெப்பியின் குரலில் பேசி நடிக்க வேண்டியதாயிற்று. கீழ்த்தளத்தில் உள்ள அலுவலகத்திலும் சரி மேற்தளத்தில் உள்ள புறக்கட்டிலும் சரி பெருங் களி. இப்ப, தொலைபேசி மணி எப்பொழுது அடித்தாலும் வெப்பி சொல்லுவாள், 'அது திரு திரேயர் தான்' பின் மீப்பு சிரித்து விடுவாள். இதனால் மறுமுனையில் இருப்பவர்கள் அவமதிக்கும் இளிப்புடன் வணங்கப்படுவர். இதை உன்னால் படம்பிடித்துப் பார்க்க முடிகிறதல்லவா? இந்த மொத்த உலகத்திலும் இதுவே மிகச்சிறந்த அலுவலகமாக இருத்தல் வேண்டும். முதலாளிகளும் அலுவலர்களும் ஒருங்கே கேலி செய்து கொண்டிருக்கிறார்கள்!\n\n\tசில மாலைகளில் சிறிது வம்பளப்புக்கு வான் இடான்களிடம் செல்லுவேன். நாங்கள் "அந்துருண்டை மாச்சில்லுகளை" சாப்பிடுவோம் (அந்துருண்டை போடப்பட்ட நிலைப்போழையில் வைத்திருக்கும் பாகு மாச்சில்லுகள்) பிறகு இன்னுரையாடல். தற்பொழுது பேச்சு பீட்டரைப் பற்றித்தான். அவன் அடிக்கடி என் கன்னத்தில் தட்டுகிறான், அது எனக்கு பிடிக்கவில்லை என்று சொன்னேன். வழக்கம்போல பெரியவர்கள் வழியில் அவர்கள் கேட்டார்கள், பீட்டரை நான் எப்பொழுதுதான் ஒரு அண்ணனாக மதித்து அன்புசெலுத்த கற்றுக்கொள்வேனோ, ஏனென்றால் அவன் என்னை ஒரு தங்கையைப் போல விரும்புகிறானாம். "ஓ, இல்லை!", என்றேன், ஆனால் நான் எண்ணியது என்னவென்றால், "ஓ, உவாக்கு!" சும்மா எண்ணிப்பாரேன்! நான் சொன்னேன் பீட்டர் கொஞ்சம் இருக்கமாக இருக்கிறான், ஒருவேளை அவனுக்கு கூச்சமாக இருக்கலாம். பெண்களிடம் பழகிடாத பையன்கள் அப்படித்தான் இருப்பார்கள். \n\n\tகண்டிப்பாக நான் இங்கு சொல்லியாக வேண்டும் புறக்கட்டுச் சவையினர் (ஆடவர் பிரிவு) மிகுந்த படைப்புத்திறன் உடையோர். திரு விரூஃசுக்கு செய்தி அனுப்புவதற்காக இவர்கள் போட்ட திட்டத்தை கேளுங்கள். அவர் ஓப்பெக்கா குழுமத்தில் ஒரு விற்பனை படிநிகராளி மற்றும் கூகமாக எங்களுக்காக எங்கள் பொருட்களை ஒளித்து வைத்திருக்கும் நண்பர்! இவர்கள் தெற்கு சீலாண்டில் உள்ள ஒரு கடை முதலாளிக்கு ஒரு கடிதத்தை தட்டியனுப்பப் போகிறார்கள். அவர் ஓப்பெக்காவின் மறைமுகமான வாடிக்கையாளர்களுள் ஒருவர். அவர் ஒரு படிவத்தை நிரப்பி பின் தன்முகவரி கொடுக்கப்பட்ட உறையிட்டு திருப்பி அனுப்ப வேண்டும். அப்பா அவரே அந்த உறையில்  முகவரியை நிரப்புவார். சீலாண்டில் இருந்து கடிதம் திரும்பியதும் அதில் உள்ள படிவத்தை எடுத்துவிட்டு, அப்பா உயிருடன் இருப்பதாக கைப்பட எழுதிய ஒரு கடிதத்தை உறையுள் வைத்துவிட வேண்டும். இதனால் திரு விரூஃசு எந்த தில்லுமுல்லுக்கும் ஐயுறாமல் கடிதத்தை படிக்கலாம். அவர்கள் ஏன்<s 5_> சீலாண்டு </s>மாநிலத்தை தேர்ந்தெடுத்தனர் என்றால் அதுவே வெல்லியத்திற்கு அருகில் உள்ளது (ஒரு கடிதத்தை எளிதாக எல்லைகளை தாண்டி கடத்தி விட முடியும்) மற்றும் சிறப்புக் கடவுச்சீட்டு இல்லாமல் யவரையும் அங்கு போய்வர அனுமதிக்க மாட்டார்கள் என்பதாலும் தான். திரு விரூஃசை போன்ற எளிய விற்பனையாளர்களுக் கெல்லாம் அந்த கடவுச்சீட்டு வழங்கப்படாது. \n\n\tஅப்பா நேற்று ஒரு கூத்து பண்ணினார். தூக்கக் கலக்கத்தில் மெத்தைக்கு தடுமாறியபடி சென்றார். அவரது பாதங்கள் குளிருக்குச் சில்லென்று ஆகிவிட்டது, அதனால் என் மெத்தைக் காலுறையை அவருக்குக் கொடுத்து உதவினேன். ஐந்து மணித்துளிகள் கழித்து அவற்றை தரையில் எறிந்துவிட்டார். விளக்கொளி தொந்தரவாக இருந்ததால் போர்வையை இழுத்து முகத்தை மூடிக்கொண்டார். விளக்கு அணைக்கப்பட்டது, பிறகு தன் போர்வைக்குள் இருந்து ஆமை போல உருவ தலையை வெளியில் நீட்டினார். இவையெல்லாமே வேடிக்கையாக இருந்தது. பீட்டர் மார்கோட்டை "<s 6_>புட்டன்சீ</s>" என்று கூறுவதை பற்றி நாங்கள் பேசத் தொடங்கினோம். உடனே அடி ஆழத்திலிருந்து அப்பாவின் குரல் கேட்டது: "புட்டத்தின் மேல் உட்காருகிறாள் என்று சொல்லவருகிறாயா"\n\n\tமூசி, அந்த பூனை, இப்பொழுதெல்லாம் என்னிடம் இனிமையாக பழகுகிறது. ஆனால் எனக்கு அவள் மீது ஏதோ ஒரு அச்சம் இருக்கத்தான் செய்கிறது.\nஉனது, ஆனா.\n\nசெட்டம்பர் 27, ஞாயறு, 1942\nஅன்பான கிட்டி,\n\tஇன்று அம்மாவுக்கும் எனக்கும் "கலந்துரையாடல்" எனப்படுவது நிகழ்ந்தது. ஆனால் குமைச்சலானது என்னவென்றால் நான் பொத்துக்கொண்டு அழுவது தான். அதை என்னால் தடுக்க முடியவில்லை. அப்பா எப்பொழுதும் என்பால் இனிமையாக இருப்பார், அப்புறம் அவர் என்னை மிகவும் நன்றாக புரிந்துகொள்கிறார். இது போன்ற சூழல்களில் அம்மாவை என்னால் பொறுத்துக் கொள்ளவே முடியவில்லை. நான் அவருக்கொரு வேற்றாள் என்பது கண்கூடாக தெரிகிறது; அவருக்கு நான் பொதுவாக எப்படி சிந்திக்கிறேன் என்றுகூட தெரியாது. \n\n\tநாங்கள் பணிப்பெண்களை பற்றி பேசிக் கொண்டிருந்தோம் மற்றும் அவர்களை இந்நாட்களில் "வீட்டு ஒத்தாசை" என்று அழைக்கப்பட வேண்டும் என்பதையும். அவர் சொல்கிறார் போர் முடிவுற்றதும் அவர்களை அப்படித்தான் அழைக்க வேண்டும் என்று அவர்கள் விரும்புவார்கள். சிறிதும் நான் அவ்வழியில் பார்க்கவில்லை. அப்புறம் அவர் அடுக்கினார் நான் "பிற்பாடை" பற்றி அடிக்கடி பேசுகிறேனாம் மற்றும் நான் ஏதோ பெருமாட்டியை போல நடந்து கொள்கிறேனாம். நான் அப்படி இல்லை யென்றாலும் அவ்வாறு உரைக்கிறார். ஆனால் காற்றில் மணற்கோட்டைக் கட்டவது அவ்வளவு கொடிய செயல் அல்லவே, அதிலேயே கருத்தூன்றிவிடாமல் இருப்போமானால். எப்பாடி யிருப்பினும் என்னை பாதுகாக்க அப்பா வந்துவிடுவார். அவரின்றி என்னால் இங்கு நீட்டியிருக்க முடியாது. \n\n\tமார்கோட்டிடமும் எனக்கு ஒத்துவரவில்லை. மேற்தளத்தில் நிகழும் கொந்தளிப்புகளை போல இல்லை யென்றாலும், எங்கள் குடும்பத்தில் நிகழ்வது மகிழ்ச்சிக்கு நெடுந்தொலைவிலேயே உள்ளதாக நான் காண்கிறேன். மார்கோட்டு மற்றும் அம்மாவின் மனப்போக்கு எனக்கு மிகவும் அயலாக உள்ளது. எனது அம்மாவை காட்டிலும் என் தோழிகளை நான் நன்றாக புரிந்து வைத்திருக்கிறேன். அது ஒரு மானக்கேடு இல்லையா?\n\n\tதிருமதி வான் இடான் இப்பொழுது சிடுசிடுப்பாகிறார், இத்தோடு ஆயிர முறை ஆகிவிட்டது. அவர் மிகுந்த உணர்ச்சிவயப்பட்டவர் அப்புறம் மேலும் மேலும் தன் உடமைகளை கழற்றி உள்ளே பூட்டி வைக்கிறார். இது சரியே யில்லை ஒவ்வொரு வான் இடான் "மறைவு நாடகத்திற்கும்" தகுந்த பிராங்க "மறைவு நாடகத்தை" அம்மா திருப்பிக்கொடுப்பதே இல்லை.\n\n\tசிலபேர், வான் இடான்களை போன்றோர், தன் குழந்தைகளை வளர்ப்பதோடு மட்டுமல்லாமல் அடுத்தவர் குழந்தைகளை வளர்த்தெடுக்க உதவுவதில் தனி உவகை கொள்கிறார்கள். மார்கோட்டுக்கு அது தேவையில்லை, ஏனென்றால் இயற்கையாகவே அவள் நல்ல, இனிமையான மற்றும் சமர்த்தி, தானாக செம்மைபட்டவள். ஆனால் என்னை பார்த்தால் எங்கள் இருவருக்கும் போதுமான சேட்டை என்னிடமே இருக்கிறது. மீண்டும் ஒருமுறை வான் இடான்களின் கடிந்துரைகளும் எனது ஏறுமாறான எதிர்மொழிகள் காற்றில் நிறைந்தது. அப்பாவும் அம்மாவும் எப்பொழுதும் என்னை கடுமையாக காத்தளிப்பார்கள். அவர்கள் இன்றி என்னால் இந்த பூசலுக்குள் அமைவடக்கத்துடன் குதிக்க முடியாது. அவர்கள் தொடர்ந்து சொல்லிக் கொண்டே இருக்கிறார்கள், நான் குறைவாக பேச வேண்டுமாம், என் வேலையை மட்டும் நான் பார்க்க வேண்டுமாம் அப்புறம் கொஞ்சம் தன்னடக்கத்தோடு இருக்க வேண்டுமாம். ஆனால் என்னை பார்த்தால், நான் தோல்வியடைவது உறுதி. ஒருவேளை அப்பா பொறுமைசாலியாக இல்லை யென்றால் நான் எப்பொழுதோ என் பெற்றோரின் இயல்பான எதிர்பார்ப்புகளைகூட சந்திப்பதில் நம்பிக்கை இழந்திருப்பேன்.\n\n\tகாய் சாப்பிடுவதை எடுத்துக்கொள்வோம், எனக்கு தெவிட்டுகிறது என்பதால் நான் உருளைக்கிழங்கை மட்டும் எடுத்துக்கொள்வேன். இந்த வான் இடான்கள், குறிப்பாக திருமதி வான் இடான், நான் இப்படி பாழாய் இருப்பது அவரால் பொறுத்துக்கொள்ள முடியவில்லை. "என்ன ஆனா இது?, இன்னுங் கொஞ்சம் காய் போட்டுக்க", அவர் சொல்வார்.\n\t"இல்லை, நன்றி அம்மையே," நான் எதிர்மொழிவேன். "உருளைக்கிழங்குகளே மிகவும் போதுமானது."\n\t"காய்கள் உனக்கு நல்லது; உன் அம்மா கூட அதைத்தான் சொல்கிறார். கொஞ்சம் போட்டுக்க," அப்பா குறுக்கீடு செய்து எனக்கு பிடிக்காத உணவை ஒதுக்கும் எனது உரிமையை நிலைநாட்டும் வரை, அவர் வற்புறுத்துவார்.\n\n\tபிறகு திருமதி வான் இடானுக்கு பொத்துக்கொண்டு வந்துவிடும்: "நீ எங்க வீட்டுல இருந்திருக்கனும், அங்கதான் குழந்தைகளை எப்படி வளர்க்க வேணுமோ அப்படி வளர்க்கப்படுறாங்க. இதை ஒரு ஒழுங்கான வளர்ப்பு என்று நான் சொல்ல மாட்டேன். ஆனா கடுமையாக பாழாய்ப் போகிறாள். அதை நான் அனுமதிக்கவே மாட்டேன். ஆனா என் மகளாக இருந்திருந்தால்..."\n\n\tஇப்படித்தான் அவரது வக்கணை தோன்றி முடியும்: "ஆனா என் மகளாக இருந்திருந்தால்..." நல்லவேளை நான் இல்லை.\n\n\tஆனால் பிள்ளை வளர்க்கும் துறைக்கு மீண்டும் சென்றால், நேற்று திருமதி வான் இடான் தன் சிறு சொற்பொழிவை முடித்துக் கொண்டதும் ஒரு அமைதி நிலவியது. பிறகு அப்பா எதிர்மொழிந்தார், "நான் எண்ணுகிறேன், ஆனா மிகச்சிறப்பாக வளர்க்கப் பட்டிருக்கிறாள். குறைந்தது உங்களது ஓயாத அறவுரைகளுக்கு எதிராடக் கூடாது என்று கற்று வைத்திருக்கிறாள். காய்களை பொருத்தவரை, நான் சொல்ல வருவதெல்லாம் சட்டி கருப்பா இருக்குனு யார் சொல்றது பார்."\n\n\tதிருமதி வான் இடான் முழுமையாக தோற்கடிக்கப் பட்டார். அந்த<s 7_> சட்டி கருப்பா இருக்கிறது என்று பானை சொல்கிறது </s>என்பது, கண்டிப்பாக! தருவாட்டி அவர்களையே குறிக்கிறது. ஏனென்றால் அம்மையாரால் மாலைகளில் கொட்டைகளையும் எந்த வகையான<s 8_> கோசாக </s>இருப்பினும் பொறுத்துக் கொள்ளவே முடியாது, ஏனென்றால் அவை அவருக்கு "குசு" தரும். ஆனால் நானும் அதையே சொல்லலாமே. என்னவொரு கூமுட்டை, உனக்கப்படி தோன்றவில்லையா? எப்படி இருப்பினும், பார்க்கலாம், அவர் என்னைப்பற்றி பேசுவதை நிருத்துகிறாரா என்று.\n\nதிருமதி வான் இடான் உடனடியாக சிவப்பதை பார்க்க வேடிக்கையாக இருக்கிறது. நான் அப்படி இல்லை,   அது அவருக்கு மருமமாக எல்லையற்ற குமைச்சலை அளிக்கிறது.\nஉனது, ஆனா.\n\nசெட்டம்பர் 28, திங்கள், 1942\nஅன்பான கிட்டி, \n\tமுடிவுக்கு அருகில் கூட வரவில்லை என்றாலும் நேற்று நிருத்த வேண்டியதாயிற்று. உனக்கு இன்னொரு மோதலைப் பற்றிச் சொல்ல துடியாய் துடிக்கிறேன், ஆனால் அதற்கு முன் இதை கூற விரும்புகிறேன்: நான் எண்ணுகிறேன், இந்த பெரியவர்கள் எளிதில் பூசலிட்டுக் கொள்வது வியப்பாக இருக்கிறது அதுவும் அடிக்கடி அதுமட்டுமின்றி சின்னச் சினதுக்கெல்லாம் பூசல். இதுவரை வலுச்சண்டை என்பது சிறுசுகள் போடுவது என்றும், அவர்கள் அதை வளரும் பொழுது விட்டுவிடுவார்கள் என்றும் எண்ணியிருந்தேன். எல்லா வாட்டியும், கண்டிப்பாக, சில வேளைகளில் உண்மையான கரணியங்களோடு கூடிய சச்சரவு இருக்கும், ஆனால் இங்கு நடக்கும் சொற் பரிமாற்றங்களை பார்த்தால் இது முழுமுழுக்க வலுச்சண்டை தான். இப்படியான அக்கப்போர்கள் நாளும் நடக்கும் என்பதை நான் உணர்ந்திருக்க வேண்டும். ஆனால் நான் அப்படி செய்யவில்லை, செய்யவும் முடியாது கிட்டத்தட்ட அவர்களது எல்லா கலந்துரையாடலுக்கும் நானே தலைப்பாக இருக்கும் வரையில். (அவர்கள் இதை "சச்சரவு" என்று அழைப்பதற்கு பகரமாக "கலந்துரையாடல்" என்று அழைக்கிறார்கள். ஆனால் செருமானியர்களுக்கு இதிலுள்ள வேறுபாடு தெரியாது!) அவர்கள் எல்லாத்தையும் கண்டிப்பார்கள், நான் சொல்ல வருவது என்னை பற்றி எல்லாவற்றையும்: எனது போக்கு, எனது தனித்துவம், எனது பாங்கு; என் மேலுள்ள ஒவ்வொரு அடியும், தலையிலிருந்து கால் விரல் வரை அப்புறம் பின்னாலும், இதுவே அவர்களது புறங்கூறலுக்கும் சொற்போருக்கும் தலைப்பு. இன்னாச் சொற்களும் வசையும் தொடர்ச்சியாக என் மீது விசப்படுகிறது, அதற்கு நான் முற்றிலுமாக பழகிக்கொள்ள வில்லை என்றாலும். இங்குள்ள ஆளுமைகளை பொருத்தவரை, நான் பல்லிளித்தபடி தாங்கிக் கொள்ள வேண்டும். அது என்னால் முடியாது! அவர்களது இழச்சிகளை உட்கார்ந்து வாங்கிக் கொள்ளும் எண்ணம் எனக்கில்லை. நான் அவர்களுக்கு காட்டுவேன், ஆனாப் பிராங்கு ஒன்றும் நேற்று பிறந்த குழந்தையல்ல. அவர்கள் உட்கார்ந்துகொண்டு குறிப்பெடுத்துக் கொள்வார்கள் அப்புறம் தங்கள் வாயை மூடி அடைத்துக் கொள்வர்கள், என் வழியில் வருவதை விடுத்து அவர்கள் பாங்கை கவனித்துக் கொள்ளும்படி நான் அவர்களை பார்க்க வைக்கும் பொழுது. எவ்வளவு துணிச்சல் இருக்கும் அப்படி நடந்து கொள்ள? அது வெறும் காட்டுத்தனமானது. நான் மலைத்துவிட்டேன், திரும்பத் திரும்ப, அப்படி நாகரிகமின்றி, எல்லவற்றிற்கும் மேல்...அப்படி ஒரு மூடத்தனம் (திருமதி வான் இடான்). ஆனால் இந்த உத்திக்கு பழகிக் கொண்ட உடனேயே, அதற்கு அவ்வளவு காலமொன்றும் ஆகாது, அவர்களுக்கு அவர்களது மருந்தின் சுவையை காட்டுவேன், அப்புறம் தான் அவர்கள் தங்கள் பண்ணை மாற்றுவார்கள்! நான் உண்மையில் கேடுகெட்டு, தலைகனத்துடன், நெஞ்சழுத்தத்துடன், அடாவடித்தனத்துடன், மூடத்தனமான, சோம்பரையான, இன்னோரன்ன பிரவும், இப்படி வான் இடான்கள் சொல்வதை போலவா நான் இருக்கிறேன்? இல்லை, கண்டிப்பாக இல்லை. எனக்கு தெரியும் என்னுடைய பிழைகளும் குறைகளும், ஆனால் அவர்கள் ஒரு அளவின்றி ஊதிவிடுகிறார்கள்! உனக்கு கண்டிப்பாக தெரிய வேண்டும், கிட்டி, அவர்கள் என்னை வையும் போதும் ஏளனஞ் செய்யும் போதும் நான் கொதித்துப் போகிறேன். கட்டுற்று என் உக்கரத்தை வெடிக்க வைக்க நிறைய நேரம் ஆகாது. \n\n\tஆனால் இது போதும். என் சண்டைகளைச் சொல்லி உன்னை நீண்ட நேரம் சலிப்படைய வைத்துவிட்டேன். இருப்பினும் என்னால் ஒரு ஆர்வமூட்டும் உணவுவேளை  உரையாடலை பற்றி சேர்க்காமல் இருக்க முடியவில்லை. \n\n\tஎப்படியோ நாங்கள் பிம்மின் எல்லையறந்த அடக்கத்துக்கு வந்தோம். அவரது தன்னடக்கம் அனைவரும் அறிந்த உண்மையே, மழுமட்டையானவர் கூட அதை கனவிலும் ஐயுற மாட்டார். திடீரென்று, திருமதி வான் இடான், தன்னை எல்லா உரையாடலிலும் முன்னிருத்திக் கொள்ள வேண்டி, உரைத்தார், "நானும் மிகுந்த தன்னடக்கமும் கூச்சமுங் கூட நிறையவே உடையவள், என் கொழுநரை விட!"\n\n\tஇது போல் வேடிக்கையான ஒன்றை எங்காவது கேட்டிருக்கிறீகளா? இந்த தொடரே தெற்றென விளக்குகிறது, இவரை தன்னடக்கமுள்ளவர் என்று சொல்வே முடியாது என்பதை!\n\n\tதிரு வான் இடான், "என் கொழுநரை விட," என்பதை விளக்கியாக வேண்டிய கட்டாயத்தை அவர் உணர்ந்தார். அமைதியாக மொழிந்தார், "எனக்கு தன்னடக்கத்துடனும் கூச்சத்துடனும் இருக்க எந்த ஆசையுமில்லை. என் பட்டறிவில் நீங்கள் அடாவடியாக இருப்பதால் உங்களுக்கு மேலும் நிறையவே கிடைக்கும்!" என் பக்கம் திரும்பி மேலும் சொன்னார், "தன்னடக்கத்துடனும் கூச்சத்துடனும் இருக்காதே ஆனா. அதைக்கொண்டு உன்னால் எங்கும் போக முடியாது."\n\n\tஅம்மா இந்த பார்வையை முற்றிலும் ஒத்துக் கொள்கிறார். ஆனால் வழக்கம் போல திருமதி வான் இடான் தன் இரண்டு காசுகளை போட வேண்டும் அல்லவா. இம்முறை, எப்படியிருப்பினும், என்னை நேரடியாக அணுகாமல் எனது பெற்றோரிடம் கூறினார், "ஆனாவுக்கு நீங்கள் அப்படி சொல்லுவதை பார்த்தால் உங்களுக்கு வாழ்க்கையின் மீது வித்தகமான பார்வை இருக்க வேண்டும். நான் வளர்ந்த நாட்களில் எல்லாம் வேறு மாதிரி இருந்தது. அப்பொழுதிருந்து பெரிதாக ஒன்றும் மாறிவிடவில்லை, உங்கள் புதுமை யில்லத்தைத் தவிர!"\n\n\tஇது அம்மாவின் புதிய குழந்தை வளர்ப்பு வழிகளின் மேலான நேர் அடி, அதை அவர் பல வேளைகளில் பாதுகாத்திருக்கிறார். திருமதி வான் இடான் மிகவும் மனமுடைந்து விட்டார் அவரது முகம் வெளிரி சிவந்துவிட்டது. எளிதில் சிவக்கும் மாந்தர்கள் உள்ளுக்குள் சூடேறுவதை கண்டு மேலும் கலங்கி விடுவார்கள், அப்புறம் தன் எதிராளிகளிடம் விரைவில் தோற்றுவிடுவார்கள்.\n\n\tசெம்மையுறாத அம்மா, உடனடியாக இந்த உரையாடலுக்கு ஒரு முடிவுகட்ட வேண்டி, ஒரு கணம் நின்று எதிர்மொழிவதற்கு முன் சிந்தித்தார். "உம், திருமதி வான் இடான், ஒருவர் அதீத தன்னடக்கத்துடன் இல்லாமல் இருப்பது மிகவும் நல்லது என்பதில் நான் ஒத்துப் போகிறேன். என் கொழுநர், மார்கோட்டு மற்றும் பீட்டர் இவர்கள் வரைமுறையின்றி தன்னடக்கம் உள்ளவர்கள். உன் கொழுநனர், ஆனா மற்றும் நான், நேர் எதிரானவர்கள் இல்லை யென்றாலும், நாங்கள் ஒன்றும் அடாவடி செய்து கொண்டில்லை."\n\n\tதிருமதி வான் இடான்: "ஓ, ஆனால் திருமதி பிராங்கு, நீங்கள் சொல்வது எனக்கு புரியவில்லை! நேர்மையாக சொல்கிறேன், நான் மிகவும் தன்னடக்கமாகவும் கூச்சத்தோடும் இருக்கிறேன். நான் அடாவடித்தனத்தோடு இருக்கிறேன் என்று நீங்கள் எப்படி செல்லலாம்?"\n\n\tஅம்மா: "நீங்கள் ஒரு அடாவடிக்காரி என்று நான் சொல்லவில்லை, ஆனால் யாரும் உங்களை கூச்சக் குணம் உடையவள் என்று விளத்த மாட்டார்கள்"\n\n\tதிருமதி வான் இடான்: "நான் எந்த வகையில் அடாவடித்தனமாக இருக்கிறேன் என்று எனக்குத் தெரிந்தாக வேண்டும்! இங்கு என்னை நான் கவனித்துக் கொள்ளவில்லை என்றால், வேறு யாரும் செய்ய மாட்டார்கள், அப்புறம் நான் பட்டினித்தான் கிடக்க வேண்டும். ஆனால் அதற்காக நான் உங்கள் கொழுநரைக் காட்டிலும் தன்னடக்கமும் கூச்சமும் இல்லாதவள் என்று பொருள் கொள்ள முடியாது."\n\n\tஇந்த வேட்டிக்கையான மறுப்பைக் கேட்டு அம்மாவுக்கு சிரிப்பதைத் தவர வேறு வழியில்லை. அது திருமதி வான் இடானுக்கு எரிச்சலை மூட்டியது. அவரொன்றும் பிறவிப் பேச்சாளர் அல்ல, மெச்சத்தக்க தன் சொற்பொழிவை செருமன் மற்றும் தச்சை கலந்த கலவையாக தொடர்ந்தார். அவரது சொற்களாலேயே அவர் கடுஞ்சிக்கலுக்குள் மாட்டிக் கொண்டபின் தன் இருக்கையி லிருந்து எழுந்து, அறையை விட்டு கிளம்பும் தறுவாயில் அவரது பார்வை என் மேல் விழுந்தது. நீ அவரை கண்டிருக்க வேண்டும்! திருமதி வான் இடான் என்னை நோக்கும் சமயத்தில், அந்நேரம் பார்த்தால், நான் இரக்கமும் எள்ளலுமாக என் தலையை ஆட்டிக் கொண்டிருந்தேன். நான் அதை எந்த நோக்கத்துடனும் பண்ணவில்லை, நான் அவரது வக்கணையை மிகவும் ஆழ்ந்து தொடர்வதால், அது ஒரு தன்னியல்பான வெளிப்பாடே. திருமதி வான் இடான் திரும்பி எனக்கு ஒரு வாசாப்பு கொடுத்தார்: கடுமையான, செருமானிய, தரங்கெட்ட மற்றும் இடக்கரான, அப்படியே ஒரு குண்டு, முகஞ்சிவந்த மீன்காரியைப் போல. அது ஒரு காண வேண்டிய கெலிப்பு. என்னால் வரைய முடிந்தால், அவர் அந்த நிலையில் இருப்பதை வரைய விழைந்திருப்பேன். எனக்கு அந்த இழிந்த தாழ்ந்த பறக்காவட்டியை பார்க்கக் குணாம்பியை போல தோன்றுகிறது! நான் ஒன்றை கற்றுக் கொண்டேன்: நீ ஒரு சண்டைக்கு பிறகே ஒருவரை உண்மையாக புரிந்துகொள்ள முடியும். அதற்கப்புறமே உன்னால் அவர்களது தன்மையை பற்றி தீர்மானிக்க முடியும்!\nஉனது, ஆனா.\n\nசெட்டம்பர் 29, செவ்வாய், 1942\nஅன்பான கிட்டி,\n\tநீ மறைவில் இருக்கும் போதுதான் உனக்கு வித்தகமானவை எல்லாம் நடக்கும்! இதை நினைத்துப் பார். எங்களிடம் குளியற் தொட்டி இல்லாததால், நாங்கள் அலம்புத்தொட்டியிலேயே எங்களை நீராட்டிக் கொள்கிறோம். அலுவலறையில் மட்டுமே வெண்ணீர் வருவதால் (நான் சொல்ல வருவது மொத்த கீழ்த்தளத்திலும்), இந்த சிறப்பானதொரு வாய்ப்பை பயன்படுத்திக் கொள்ள நாங்கள் ஏழுபேரும் சுழற்சி முறையில் நீரை பிடித்துக்கொள்கிறோம். எங்களில் யவரும் ஒரே மாதிரி இருப்பதில்லை என்பதாலும் நாங்கள் எல்லோரும் வெவ்வேறு அளவிலான தன்னடக்கத்தின் தொற்றுக்கு ஆளாகியிருப்பதாலும், குடும்பத்தில் உள்ள ஒவ்வொருவரும் ஒரு இடத்தை தேர்ந்தெடுத்து வைத்துள்ளனர். பீட்டர் அலுவலக அடுக்களையில் குளிப்பானாம், அங்கு கண்ணாடிக் கதவே இருப்பினும். அவன் குளிக்கும் நேரம் வந்தால் எங்கள் ஒவ்வொருவரிடமும் வந்து அறிவிப்பான், அடுத்த அறை மணி நேரத்துக்க நாங்கள் யாரும் அடுக்களையைத் தாண்டிச் செல்லக்கூடாது. இந்த நடவடிக்கையே போதுமானது என்று அவன் கருதுகிறான். திரு வான் இடான் தன் குளியலை மேற்தளத்திலேயே எடுத்துக் கொள்கிறாராம், ஏனென்றால் வெண்ணீரை அத்தனை படிகள் மேலே சுமந்துச் செல்வதை விட அவரது அறையின் பாதுகாப்பே விஞ்சியிருக்கிறதாம். திருமதி வான் இடான் இன்னும் குளிக்கவில்லை; எது நல்ல இடம் என்று பார்க்கக் காத்துக் கொண்டிருக்கிறார். அப்பா தனிப்பட்ட அலுவலரையிலும் அம்மா அடுக்களையில் நெருப்புத்திரைக்கு பின்னாலும் குளித்துக் கொள்ள, மார்கோட்டும் நானும் முன் அலுவலறையை குளியற்தளமாக அறிவித்திருக்கிறோம். காரிக்கிழமை அன்று தடுப்புகள் விரிக்கப்பட்டதால், நாங்கள் அந்த இருட்டில் சுரண்டிக் கொள்ள, குளியலில் இல்லாத ஒருவர் கடிகையின் நூழை வழியாக பலகணியில் பார்ப்பதும், எல்லையற்ற வேடிக்கையான மாந்தர்களை மருள நோக்குவதுமாக இருப்போம்.\n\n\tஒரு வாரத்துக்கு முன் முடிவு செய்தேன், இந்த இடம் எனக்கு பிடிக்கவில்லை என்று, அதிலிருந்து வாகான குளியலிடத்தை தேடுவதில் இறங்கினேன். பீட்டர் தான் இந்த ஏடலைச் சொன்னான், என் அலம்புத்தொட்டியை இடவிய அலுவலறையின் குளிமுறியில் வைத்துக் கொள்ளுமாறு. நான் உட்கார்ந்து கொண்டு, விளக்கை எரியவிட்டு, கதவை மூடிக்கொண்டு, யாருடைய உதவியுமின்றி நீரை ஊற்றி மற்றும் இது எல்லாமே யாராவது பார்த்து விடுவார்களோ என்ற அச்சம் ஏதுமின்றி குளிக்கலாம். எனது தகைமையான குளிமுறியை ஞாயறு அன்றுதான் முதன்முதலில் பயன்படுத்தினேன். அப்புறம் இதை கேட்க வித்தகமாக இருக்கும், நான் மற்ற எல்லா இடங்களையும் விட அதைத்தான் அதிகம் விரும்புகிறேன்.\n\n\tஅறிவன் அன்று குழாய்ப் பணியாளர் கீழ்த்தளத்திற்கு வந்திருந்தார், நீர்க்குழாய்களையும் வடிகால்களையும் அலுவலக குளிமுறியி லிருந்து நடைக்கு நகர்த்தினார், குளிர்காலத்தில் குழாய்கள் உறைந்துவிடாமல் இருக்க. குழாய்ப் பணியாளரின் வருகை அவ்வளவு எளிதாக இல்லை. தண்ணீரை பயன்படுத்த மட்டும் தடையல்ல கழிவறைக்கும் அனுமதி கிடையாது. எப்படி இதை கையாண்டோம் என்று சொல்கிறேன் கேள்; இப்படி பேசுவதை பார்க்க உனக்கு நான் பண்பற்றவளாக தெரியலாம், ஆனால் இது போன்றவற்றில் நான் அவ்வளவு கட்டுக்கோப்பானவள் அல்ல. நாங்கள் வந்துசேர்ந்த அன்று, ஒரு சேமிப்புக் குடுவையை ஈகஞ்செய்து அப்பாவும் நானும் உடனடியாக ஒரு சிறுநீர்க்கலத்தை ஏற்பாடு செய்தோம். குழாய்ப் பணியாளரின் வருகையின் போது, பகலில் எங்களது இயற்கையின் அழைப்பை தேக்கிவைக்க, அந்த சேமிப்புக் குடுவைகள் தங்களது பணிக்காக வைக்கப்பட்டது. என்னைப் பொருத்தவரை, நாள் முழுதும் ஒன்றும் பேசாமல் அப்படியே ஆடாமல் அசையாமல் உட்கார்ந்திருப்பதில் உள்ள பாதி கடினங் கூட இதில் இல்லை. நீயே எண்ணிப் பார்த்துக் கொள் திருவாட்டி வாக்கு, வாக்கு, வாக்குவுக்கு அது எவ்வளவு கடினம் என்று. இயல்பான நாட்களில் நாள்கள் கமுக்கமாகத்தான் பேச வேண்டும்; பேசவோ அசையவோ கூடாது என்பது பத்து மடங்கு மோசமானது.\n\n\tமூன்று நாட்கள் தொடர்ந்து உட்கார்ந்திருந்ததால், என் பின்புறம் விறைத்து புண்ணாகி விட்டது. இரவுகளில் செய்யும் கட்டழகு பயிற்றுகள் கொஞ்சம் உதவியது.\nஉனது, ஆனா.\n\n\n<s 1->ஓப்புத்தர் ஊயல்: </s> தச்சில் தொடராக வெளிவந்த ஐந்து புத்தகங்களில் வரும் ஒரு கதைமாந்தர் (Joop ter Heul)\n<s 2->சிசி வான் மார்ஃசிவெல்டு: </s> ஓப்புத்தர் ஊயல் எழுதிய எழுத்தாளரின் புனைபெயர் (Cissy van Marxveldt)\n<s 3->கிறுக்குத்தனமான கோடைகாலம்: </s> சிசி வான் மார்ஃசிவெல்டின் மற்றொரு படைப்பு (Een zomerzotheid)\n<s 4->பெருமகன்கள், பெருமாட்டிகள் மற்றும் பணியாளர்கள்: </s> தச்சுப் புத்தகம் (Heeren, Vrouwen en Knechten)\n<s 5->சீலாண்டு: </s> வெல்யியத்திற்கு வடக்கேயும் நெதர்லாண்டுக்கு மேற்கேயும் உள்ள மாநிலம் (Zeeland)\n<s 6->புட்டன்சீ: </s> தலையிடுபவர், மூக்கை நுழைப்பவர் என்று பொருட்படும் ஆங்கிலச் சொல்லின் தமிழ் மொழியாக்கம் (Buttinsky)\n<s 7->சட்டி கருப்பா இருக்கிறது என்று பானை சொல்கிறது: </s> ஐரோப்பிய மரபுத்தொடர், தன்னிடம் குறைகளை வைத்துக் கொண்டே மற்றவரை குறைகூறும் ஒருவரை குத்திக்காட்ட பயன்படுத்தபடுகிறது.\n<s 8->கோசு: </s> ஆங்கிலேயர்களால் தமிழநாட்டுக்குள் கொண்டு வரப்பட்ட காய். cosh என்ற சொல்லின் தமிழ் மொழியாக்கம். \n
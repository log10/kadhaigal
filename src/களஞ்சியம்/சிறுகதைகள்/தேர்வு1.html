<se மொழிபெயர்ப்புகள்/ஆனாப்பிராங்கின்_நாட்குறிப்பு/முன்னுரை>முன்னுரை</s>\nசூலை 12, ஞாயறு, 1942\n\n\tபோன மாதம், என் பிறந்தநாள் என்பதால், எல்லோரும் என்னிடம் நயம்படப் பழகினர். இருப்பினும், நான் அம்மாவிட மிருந்தும் மார்கோட்டிட மிருந்தும் விலகி நகர்வதை நாளும் உணரகிறேன். இன்று நான் கடுமையாக உழைத்தேன் அதற்கவர்கள் என்னை புகழ்ந்தார்கள், எல்லாம் எதற்கு? ஐந்து மணித்துளிகள் கழித்து மீண்டு எனக்குக் குடைச்சல் குடுக்கவே. \n\n\tநீயே எளிதாக பார்க்கலாம் மார்கோட்டிடம் ஒரு மாதிரி நடந்துகொள்கிறார்கள் என்பால் வேறொரு மாதிரி நடந்துகொள்கிறார்கள். எடுத்துக்காட்டாக மார்கோட்டு <s 1_>தூசுறுஞ்சியை</s> உடைத்துவிட்டாள், அதனால் அந்நாள் முழுதும் நாங்கள் விளக்கின்றி கழிக்க வேண்டியதாயிற்று. "உம், மார்கோட்டு, உனக்கு வேலை செய்து பழக்கமில்லை என்று தெளிவாக தெரிகிறது; இல்லையென்றால் வெடுக்கென்று கம்பியை இழுத்து பிடுங்குவதைக் காட்டிலும் சரியான வழி உனக்கு தெரிந்திருக்கும்.", என்று அம்மா சொன்னார். மார்கோட்டும் ஏதோ விடையளிக்க அத்தோடு அது முடிந்தது. \n\n\tஆனால் இன்று நண்பகல், என் அம்மாவின் கையெழுத்து வாசிக்கக் கடினமாக இருந்ததால் மளிகைச்சீட்டில் திருத்தியெழுத வேண்டினேன், அவர் என்னை விடவேயில்லை. வழக்கம்போல் கடுமையாக என்னை கடிந்துரைத்தார், மொத்தக் குடும்பமும் இதில் சேர்ந்து கொண்டது. அவர்களோடு எனக்கு ஒத்துவரவில்லை, அதை கடந்த சில வாரங்களாக தெற்றென உணர்கிறேன். அவர்கள் அனைவரும் ஒன்றியிருப்பதில் மிகவும் உணர்சிவயப்படுகிறார்கள், ஆனால் என்னை பொருத்தமட்டில் என் வழியில் இருந்தால் தான் உணர்சிவயப்படுவேன். நாங்கள் நால்வரும் நன்றாய் இணக்கமாக இருக்கிறோம் என்றும், அது எவ்வளவு அருமையாக இருக்கிறது என்றும் எப்பொழுதும் சொல்கிறார்கள். ஆனால் கொஞ்சங்கூட நான் அப்படி உணரவில்லை என்பதை சற்றும் சிந்தியாமல் சொல்கிறார்கள். \n\n\tஅப்பா, வழக்கமாக அம்மா மற்றும் மார்கோட்டு பக்கமே இருப்பார், ஆனால் அப்பப்ப என்னை புரிந்துகொள்ளக் கூடிய ஒரே ஆள் அவர் மட்டுந்தான். இன்னொன்று, நான் எப்படி அழுதேன், இல்லை நான் எவ்வளவு பொறுப்போடு இருக்கிறேன் என்று அவர்கள் என்னைப் பற்றி வெளியாட்களிடம் பேசுவதை என்னால் பொறுத்துக்கொள்ளவே முடியவில்லை. அது வெறுப்பூட்டுகிறது. அப்புறம் சில நேரங்களில் அவர்கள் மூர்ச்சியை பற்றி பேசுகிறார்கள், அதை என்னால் ஏற்கவே முடியாது. என்னுடைய மென்மை அவள் தான். நாளின் ஒவ்வொரு மணித்துளியும் அவளுக்காக ஏங்குகிறேன். எத்தனை முறை அவளை பற்றி நான் எண்ணுகிறேன் என்று யாருக்கும் தெரியாது; எண்ணும்பொழுதெல்லாம் என் கண்களில் கண்ணீர் பொங்குகிறது. மூர்ச்சி மிகவும் இனிமையானவள், மற்றும் அவள் எங்களிடம் வந்துவிடுவாள் என்று கனவு காணும் அளவிற்கு அவளை நான் மிகவும் காதலிக்கிறேன்.  \n\n\tஎனக்கு ஏகப்பட்ட கனவுகள் இருக்கிறது, ஆனால் நிலைமை என்னவென்றால் போர் முடியும்வரை நாங்கள் இங்கேயே தான் இருக்கவேண்டும். எங்களால் எப்பொழுதும் வெளியே செல்ல முடியாது, மற்றும் எங்களை பார்க்கக் கூடியவர்கள் மீப்பு, அவளது கொழுநன் யான், வெப்பி வாக்குசில், திரு வாக்குசில், திரு கீகுலர், திரு கிலைமென், மற்றும் திருமதி கிலைமெனும், மிகவும் ஏதமானது என்று அவர் எண்ணுவதால் இதுவரை அவர் வரவிலை.\n\nசெட்டம்பர், 1942-இல் ஆனாவால் சேர்க்கப்பட்டக் கருத்து:\n\tஅப்பா எப்பொழுதுமே இனிமையானவர். அவர் என்னை நன்றாக புரிந்து கொள்கிறார், அப்புறம் சட்டென்று கண்ணீரை பொங்கிவிடாமல் நான் அப்பாவோடு மனம்விட்டுப் பேச வேண்டுகிறேன். ஆனால் தெளிவாக அது என் பருவத்தைப் பொருத்திருக்கிறது. என்னுடைய எல்லா நேரங்களையும் நான் எழுதவே விரும்புகிறேன், ஆனால் அது ஒருவேளை சலிப்பைக் கொடுக்கலாம். \n\n\tஇதுவரை என் எண்ணங்களை என் நட்குறிப்பிடமே மனந்திறந்திருக்கிறேன். பிற்காலங்களில் உரக்க வாசிக்கக் கூடிய நகைச்சுவையான எழுத்துக்களை வரைவது இன்னமும் முடியவில்லை. நான் எதிர்காலங்களில் உணர்ச்சிவயத்திற்கு நேரத்தைக் குறைத்தும் மெய்ப்பொருளுக்கு நேரத்தைக் கூட்டியும் ஈடுபட போகிறேன். \n\n\nஆகட்டு 14, வெள்ளி, 1942\nஅன்பான கிட்டி,\n\tஒரு மாதம் முழுக்க உன்னை கண்டுகொள்ளவில்லை, ஆனால் பெரிதாக ஒன்றுமில்லை, ஒவ்வொரு நாளையும் குறிப்பிடத்தக்க அளவில் ஒன்றும் நிகழவில்லை. வான் இடான்கள் சூலை 13 அன்று வந்து சேர்ந்தனர். அவர்கள் 14 அன்று வருவர்கள் என்று எண்ணியிருந்தோம். ஆனால் பதிமூன்றிலிருந்து பதினாறு வரை செருமானியர்கள் எல்ல பக்கங்களுக்கும் அழைப்பாணையை அனுப்பி அதிகபடியான உலைச்சலை உண்டுபண்ணியதால், அவர்கள் ஒரு நாள் தாமதமாக கிளம்புவதைவிட ஒரு நாள் விரைவாக கிளம்புவது பாதுகாப்பானது என்று முடிவெடுத்தனர். \n\n\tநாங்கள் காலையுணவில் இருக்க, பீட்டர் வான் இடான் ஒன்பதரை மணிக்கு வந்துசேர்ந்தான். பீட்டருக்கு பதினாறு போய்க் கொண்டிருக்கிறது, ஒரு கூச்சக்காரன், ஒரு சீத்தை, சொல்லிக்கொள்ளு மளவுக்கு நட்பென்று பெரிதாக ஒன்றுமில்லை. திரு மற்றும் திருமதி வான் இடான்கள் அரைமணி நேரங் கழித்து வந்தனர். \n\n\tமேலும் எங்களை முசுப்பாத்த, திருமதி வான் இடான் தொப்பியடப்பில் பெரிய சிறுநீர்க்கலத்தை வைத்துக்கொண்டு வந்தார். "என் சிறுநீர்க்கலம் இல்லாவிட்டால் எனக்கு சொந்தவீடு போல் வாராது", என்று இயம்பினார், அப்புறம் அதுதான் மெத்தையடியில் நிலையான ஓர் இடத்தை தனக்காக பெற்ற முதல் பொருள். திரு வான் இ. சிறுநீர்க்கலத்திற்கு பகரமாக ஒரு மடங்கக்கூடிய கொழுந்துநீர் மேசையை மேற்கைக்கு அடியில் சுமந்துகொண்டு வந்தார். \n\n\tமுதலிலிருந்தே நாங்கள் அனைவரும் ஒன்றாய் சாப்பிடத் தொடங்கினோம். மூன்று நாட்கள் கழித்துப் பார்க்கையில் நாங்கள் ஏதோ ஒரு பெரிய குடும்பம் போல் மாறியிருந்தோம். இயல்பாகவே, நாங்கள் நாகரிகத்திட மிருந்து விலகியிருந்த ஒருவார காலத்தில் என்னவாயிற்று என்று சொல்ல வான் இடான்களுக்கு நிறையவே இருந்தது. குறிப்பாக நாங்கள் எங்கள் அடுக்கில்லத்திற்கும் திரு ஓல்டுமுத்துக்கும் என்னவாயிற்று என்பதை அறிய ஆவலாக இருந்தோம்.\n\n\tதிரு வான் இடான் நுதலினார்: "திங்கள் காலை ஒன்பது மணிக்கு, திரு ஓல்டுமுத்து தொலைபேசியில் அழைத்து என்னால் அங்கு வரவியலுமா என்று கேட்டார். நான் நேரடியாக அங்கு சென்று கலக்கமுற்ற திரு ஓல்டுமுத்துவை கண்டேன். அவர் பிராங்கு குடும்பம் விட்டுச்சென்ற குறிப்பேட்டை நீட்டினார். அதில் உரைத்தபடி, அவர் அந்த பூனையை அண்டையாட்களிடம் கொண்டுசேர்க்குந் திட்டத்தோடு இருந்தார், அது ஒரு நல்ல ஏடல் என்று நானும் ஒப்புக்கொண்டேன். வீடு தேடப்படுமோ என்று அஞ்சினார், ஆகையால் நாங்கள் எல்ல அறைகளுக்குஞ் சென்று, அங்கங்கு ஒழுங்குபடுத்தினோம் பிறகு மேசைமேலிருந்த காலையுண்டிப் பொருட்களை அப்புறப்படுத்தினோம். திடுமென, திருமதி பிராங்கின் மேசைமீது ஒரு குறிப்பேட்டை பார்த்தேன், அதில் <s 2_>மாசிருட்டியிலுள்ள</s> ஒரு முகவரி எழுதப்பட்டிருந்தது. திருமதி பிராங்கு அதை என்ன நோக்கத்தில் விட்டுச்சென்றார் என்று எனக்கு தெரிந்திருந்தும், நான் போலியாக திகைப்புற்றும் அரண்டும் திரு ஓல்டுமுத்துவை இந்த சிக்க வைக்கும் துண்டு சீட்டை எரித்து விடுமாறு கெஞ்சிக்கொண்டேன். நீங்கள் காணமற் போனது பற்றி எனக்கு ஒன்றும் தெரியாது என்று விண்ணுக்கும் மண்ணுக்கும் ஆணையிட்டேன். ஆனால் உடனே அந்த குறிப்பின்கண் எனக்கொரு ஏடல் தோன்றியது. 'திரு ஓல்டுமுத்து,', என்று நான் வலத்தேன், 'நான் பந்தையம் வைப்பேன் அந்த முகவரி எதைக் குறிக்கிறது என்று எனக்கு தெரியும். ஆறு மாதங்களுக்கு முன்பிருக்கும், ஒரு உயர்மட்ட அதிகாரி அலுவலகத்திற்கு வந்தார். அவரும் திரு பிராங்கும் ஒன்றாய் வளர்ந்தவர்கள் போல தெரிகிறது. அவர் திரு பிராங்குக்கு ஏதேனும் தேவைப்பட்டால் கண்டிப்பாக உதவுவதாக உறுதிமொழிந்திருந்தார். என் நினைவுக்கு வருவது, அவர் மாசிருட்டியில் தான் தங்கியிருந்தார். அவரது சொல்லை அவர் காப்பாற்றி யிருப்பார் என்று கருதுகிறேன், எப்படியாவது இவர்களை எல்லையைக் கடந்து <s 3_>வெல்யியத்திற்கும்</s> பின் <s 4_>சுசர்லாண்டுக்கும்</s> அனுப்ப திட்டமிட்டிருக்கலாம். பிரங்குகளின் நண்பர்கள் யாரேனும் அவர்களை கேட்டு வந்தால் இதைப் பற்றிச் சொல்லியனுப்புவதில் தவறொன்றும் இல்லை. கண்டிப்பாக, நீங்கள் மாசிருட்டியைப் பற்றிக் கூற வேண்டியதில்லை.' பிறகு நான் வந்துவிட்டேன். உங்கள் நண்பர்களுக்கு பெரும்பலும் இந்த கதை தான் சொல்லப்பட்டிருந்தது, ஏனென்றால் இதைத்தான் வேறு சிலரிடமிருந்து நானே கேட்டேன்."\n\n\tஇது மிகவும் நகைச்சுவையாக இருக்கிறது என்று நினைத்தோம், ஆனால் சிலரது உயிர்ப்புள்ள கற்பனைகளை பற்றி திரு வான் இடான் வலத்த பொழுது நாங்கள் விழுந்துவிழுந்து சிரித்தோம். எடுத்துக்காட்டாக, எங்கள் சதுக்கத்தில் வசிக்கும் ஒரு குடும்பம் நாங்கள் நால்வரும் விடியற்காலையில் எங்கள் மிதிவண்டியில் சென்றதை அவர்களே பார்த்தார்களாம், அப்புறம் ஒரு திருவாட்டி உறுதியாக சொல்கிறாள் நல்லிரவில் நாங்கள் ஏதோ ஒரு போர்ப்படை வண்டியில் ஏற்றப்பட்டோமாம்.\n\nஉனது, ஆனா.\n\n\nஆகட்டு 21, வெள்ளி, 1942\n\nஅன்பான கிட்டி,\n\tஇப்பொழுது எங்கள் மந்தணப் புறக்கட்டு உண்மையிலேயே ஒளிவுமறைவாக இருக்கிறது. \n\n\tஏனென்றால் நிறைய வீடுகள் ஒளித்து வைக்கப்பட்டிருக்கும் மிதிவண்டிகளுக்காக தேடப்பட்டு வருகிறது.  அதனால் எங்கள் மறைவிடத்திற்கு முன் ஒரு நூலடுக்கைக் கட்டிவிடுவது நல்லது என்று திரு கீகுலர் எண்ணினார். அது கதவைப் போல் கொண்டியின்கண் சுழன்று திறக்கும். திரு வாக்குசில் அதற்கான தச்சுவேலையை செய்துகொடுத்தார். (திரு வாக்குசிலுக்கு நாங்கள் ஏழ்வரும் இங்கு ஒளிந்திருப்பது சொல்லப்பட்டிருந்தது, மற்றும் அவர் மிகுந்த உதவியாக இருக்கிறார்.) \n\n\tநாங்கள் எப்பொழுதெல்லாம் கீழ்த்தளத்திற்கு போக வேண்டுமோ அப்பொழுதெல்லாம் குனிந்து பின் நிமிர வேண்டும். மூன்று நாட்கள் கழித்து எல்லோரும் நெற்றியில் புடைப்புடன் திரிந்து கொண்டிருந்தோம், தாழ்வான வாயிற்கதவில் எங்கள் தலைகளை முட்டிமோதியதால் உண்டானது. அப்புறம் பீட்டர் ஒரு குட்டையில் மரச்சீவல்களை நிரப்பி அதை கதவுக்கம்பையில், தட்டாமல் அணையாக இருக்கும்படி ஆணியடித்தான். பார்க்கலாம், அது உதவுகிறதா இல்லையா என்று.\n\n\tநான் பள்ளிவேலைகளை அவ்வளவாக செய்யவில்லை. எனக்கு நானே செட்டம்பர் மாதம்வரை விடுமுறை கொடுத்துக் கொண்டேன். அப்பா எனக்கு பாடமெடுக்க வேண்டும், ஆனால் அதற்கு முதலில் நாங்கள் எல்லா புத்தகங்களையும் வாங்கவேண்டும். \n\n\tஇங்கே எங்கள் வாழ்க்கையில் சிறு மாற்றம் ஏற்பட்டிருக்கிறது. பீட்டர் இன்று தலைக்குக் குளித்திருக்கிறான், ஆனால் அதில் சிறப்பொன்றுமில்லை. நானும் திரு வான் இடானும் எப்பொழுதும் இசைவுகேடு கொண்டுள்ளோம். அம்மா என்னை ஒரு குழந்தையைப் போல் நடத்துகிறார், அதை என்னால் பொறுத்துக் கொள்ள முடியவில்லை. மற்ற யாவருக்கும், எல்லாம் நன்றாகத்தான் போய்க் கொண்டிருக்கிறது. பீட்டர் இனிமையானவனாக மாறியது போல் எனக்கொன்றும் தெரியவில்லை. அவன் ஒரு அருவருப்பான பையன், நாள் முழுதும் தன் மெத்தையில் மடிந்து கிடப்பான், சிறிது தச்சு வேலைகளைச் செய்யவே தனாக எழுவான் அதுவும் பின்னர் கோழித் தூக்கத்தில் போய் முடியும். சரியான கூமுட்டை!\n\n\tஅம்மா இன்று காலை மீண்டுமொரு வெறுப்பூட்டும் சொற்பொழிவை எனக்களித்தார். எல்லாவற்றிற்குமே நாங்கள் எதிர்மறை கோணங்களில் நிற்கிறோம். அப்பா அன்புக்குரியவர்; அவர் என் மீது சினந்து கொள்வார், ஆனால் அது ஐந்து மணித்துளிகள் கூட நீடிக்காது. \n\n\tஇது ஒரு ஒள்ளிய காலைப்பொழுது, வெளியில் அவுசாகவும் கதகதப்பாகவும் இருக்கிறது, மற்றும் எது எப்படியிருப்பினும் நாங்கள் எல்லோரும் மாடியறையிலுள்ள மடவை மெத்தையில் சோம்பியிருந்தபடி பழுதைக் கழித்தோம். \nஉனது, ஆனா. \n\nசெட்டம்பர் 21, 1942 அன்று ஆனாவால் சேர்க்கப்பட்டக் கருத்து:\n\tதற்பொழுதெல்லாம் திரு வான் இடான் அப்பம் போல் என்னிடம் இனிமையாக இருக்கிறார். அதைப்பற்றி ஒன்றும் சொல்லிக்கொள்ளவில்லை, ஆனால் அது நிலைக்கும் வரை அதை திளைக்கிறேன்.\n\nசெட்டம்பர் 2, அறிவன், 1942\nஅன்பான கிட்டி,\n\tதிரு மற்றும் திருமதி வான் இடான் இருவரும் வெறித்தனமாக சண்டை போட்டுக்கொண்டனர். அது போல் ஒன்றை என் வாழ்க்கையில் நான் பார்த்ததேயில்லை, ஏனென்றால் அம்மாவும் அப்பாவும் கனவில் கூட அப்படி ஒருவருக்கொருவர் கத்தமாட்டார்கள். ஒற்றை மறுமொழிக்குக் கூட தகுதியற்ற நொற்பமான ஒன்றிற்கே இந்த எதிராடல். ஊம், அவனவன் வாழ்க்கை அவனுரிமை. \n\n\tகண்டிப்பாக, நடுவில் வந்து மாட்டிக்கொள்வது பீட்டருக்கு மிகவும் கடினமாக இருக்கும், ஆனால் யாரும் பீட்டரை கருத்தூன்றி கேட்பதாக இல்லை, ஏனென்றால் அவன் ஒரு உணர்ச்சி மிகுந்தவன் மற்றும் சோப்பளாங்கி. நேற்று அவன் அவன்பால் வருத்தத்தி லிருந்தான், என்னவென்றால் அவனது நாக்கு இளஞ்சிவப்பாக இல்லாமல் நீலமாக இருக்கிறதாம். இந்த அருகிய நேர்வு வந்த வேகத்திலேயே போய்விட்டது. இன்று தடிமனான துண்டை கழுத்தில் போட்டுக்கொண்டு சுற்றிவருகிறான், ஏனென்றால் கழுத்து பிடித்துக்கொண்டதாம். மேன்மைதங்கிய இவருக்கு பின்னிடுப்பு வலியுமுள்ளதாம். அவனது நெஞ்சிலும், குண்டிக்காய்களிலும், நுரையீரகளிலும் உள்ள வலியும் நோக்காடும் எல்லாம் இம்முறை சமநிலையில் உள்ளதாம். அவன் முற்றிலும் ஒரு நோய்ப்பித்தியம்! (அதுதானே சரியான சொல்?) \n\n\tஅம்மாவுக்கும் திருமதி வான் இடானுக்கும் சரியாக மனமொத்துப் போவதில்லை. இந்த இசைகேடுக்கு போதுமான கரணியங்கள் நிறையவே இருக்கிறது. உனக்கு ஒரு சிரிய எடுத்துக்காட்டை தருகிறேன், திருமதி வான் இ. அவரது மூன்று விரிப்புகளைத் தவிர மீதமிருந்த எல்லா விரிப்புகளையும் குமுகாய நிலைப்பேழையி லிருந்து எடுத்துக்கொண்டார். அம்மாவின் விரிப்புகளை இரண்டு குடும்பங்களும் பயன்படுத்திக் கொள்ளலாம் என்று நினைத்திருப்பார். அவரது வழியை அம்மாவும் பின்பற்றி நடப்பதை அவர் கண்டுபிடிக்கும் பொழுது அவருக்கு கலக்கந்தரும் அதிர்ச்சிக் காத்திருக்கிறது. \n\n\tமேலும், நாங்கள் எங்களுடையதற்கு பகரமாக அவரது சீனக் கலங்களையே பயன்படுத்துவது திருமதி வான் இடானக்கு சினமூட்டியது. எங்கள் தட்டுகளை நாங்கள் என்ன செய்தோம் என்று கண்டுபிடிக்க இன்னமும் முயற்சித்துக்கொண்டு தான் இருக்கிறார்; அவர் எண்ணுவதைவிட அது மிக அருகிலேயே தான் இருக்கிறது, ஏனென்றால் அவையாவும் மாடியறையில் அட்டைப்பெட்டிகளில் அடைக்கப்பட்டு, ஏகப்பட்ட ஓப்பெக்கா விளம்பரப் பொருட்களுக்கு பின்னால் உள்ளது. நாங்கள் இந்த மறைவிடத்தில் இருக்கும் வரை அவர் கைக்கு அந்த தட்டுகள் போய்ச் சேராது. எனக்கு எப்பொழுதும் இந்த தற்செயலான தவறுகள் நேர்ந்துகொண்டு இருப்பதால், அதுவும் நல்லது தான்! நேற்று திருமதி வான் இடானின் ஆணவட்டில் ஒன்றை உடைத்துவிட்டேன். "ஓஒ!" அவர் கோபமாக கத்தினார். "கொஞ்சம் பொறுப்பா இருக்க முடியாது உன்னால? என்கிட்டக் கடைசியா இருந்தது அது ஒன்னு தான்."\n\n\tகிட்டி, கொஞ்சம் இதை மனதில் வைத்துக்கொள், இந்த இரண்டு திருவாட்டிகளும் இழிதகவான தச்சைப் பேசுகிறார்கள். (அதை பற்றி கருத்துக்கூற நான் துணிய மாட்டேன் பெருமக்களே, அவர்களுக்கு மிகுந்த மானபங்கம் ஆகிவிடும்). அவர்களது துப்புக்கெட்ட எத்தனங்களை நீ கேட்டால் வாய்விட்டுச் சிரிப்பாய். அவர்களது குற்றங்களை எடுத்துரைப்பதை நாங்கள் கைவிட்டுவிட்டோம், ஏனென்றால் அதை திருத்துவது அவர்களுக்கு உதவப்போவ தில்லை. எப்பொழுதெல்லாம் நான் அம்மாவையோ அல்லது திருமதி வான் இடானையோ மேற்கோள் காட்டுகிறேனோ அப்பொழுதெல்லாம் அவர்களது பேச்சை அப்படியே படியெடுக்காமல் ஒழுங்கான தச்சில் எழுதுவேன்.\n\n\tகடந்த வாரம் எங்களது எழுச்சியற்ற வழக்கத்தில் ஒரு சிறிய இடையறவு ஏற்பட்டது. இதை தந்தருளியது பீட்டர்--மற்றும் பெண்களை பற்றிய ஒரு புத்தகம். நான் இதை விளக்க வேண்டும், அதாவது மார்கோட்டும் பீட்டரும் கிட்டத்தட்ட திரு கிலைமென் அளிக்கும் எல்லா புத்தகங்களையும் வாசிக்க அனுமதியுண்டு. ஆனால் பெரியவர்கள் இந்த தனித்துவமான புத்தகத்தை தங்களுக்குள் வைத்துக்கொள்ளவே விரும்பினர். அது உடனடியாக பீட்டரின் உள்ளக்கிளர்ச்சியை தூண்டியது. அதில் அப்படி என்ன தடை செய்யப்பட்ட பழமிருக்கிறது? அவனது அம்மா கீழ்த்தளத்தில் பேசிக் கொண்டிருக்கையில் அவன் திருட்டுத்தனமாக எடுத்துக்கொண்டு, அவனையும் அவனது களவையும் மேற்கட்டுக்கு இட்டுச்சென்றான். இரண்டு நாட்களுக்கு எல்லாம் நன்றாக போய்க் கொண்டிருந்தது. திருமதி வான் இடானுக்கு அவன் என்ன செய்கிறான் என்று தெரிந்திருந்தும் அவர் திரு வான் இடான் கண்டுபிடிக்கும் வரை கமுக்கமாக இருந்தார். அவர் வெகுண்டு புத்தகத்தை பிடுங்கி எடுத்துக் கொண்டார் அப்புறம் அத்தோடு அது முடிந்தது என்று எண்ணினார். எப்படியிருப்பினும், அவர் தனது மகனின் உள்ளக்கிளர்ச்சியை கணக்கில்கொள்ள மறுத்துவிட்டார். பீட்டர் அவன் அப்பாவின் இடவிய வினைக்காக கொஞ்சங்கூட கலங்கவில்லை, ஏல ஆர்வமூட்டும் இப்புத்தகத்தில் மீதமுள்ளதை எப்படிப் படிப்பது என்று சிந்திக்கத் தொடங்கினான். அச்சமயத்தில், திருமதி வான் இ. அம்மாவின் துணிவை கேட்டார். அம்மா குறிப்பாக இந்த புத்தகம் மார்கோட்டுக்கு உகந்ததல்ல என்று எண்ணுகிறார், ஆனால் அவருக்கு மற்ற எல்ல புத்துகங்களையும் படிக்க விடுவதில் தீங்கொன்றுமில்லை. \n\n\t"இங்க பாருங்க, திருமதி வான் இடான்", அம்மா விளக்கினார், "மார்கோட்டுக்கும் பீட்டருக்கும் பெரிய வேறுபாடு உள்ளது. முதல்ல சொல்லனும்னா மார்கோட்டு ஒரு பொண்ணு, பொண்ணுங்க பொதுவாவே பசங்கள விட முதிர்வா இருப்பாங்க. இரண்டாவது, அவள் ஏற்கனவே மோசமான புத்தகங்களை வாசித்திருக்கிறாள் அப்புறம் இனி எந்த தடையுமில்லை என்ற போதிலும் அவள் அதை நோக்கிச் செல்வதில்லை. மூன்றாவது, மார்கோட்டு மிகவும் பொறுப்புள்ள மற்றும் நுண்ணறிவாக முன்னேறியவள், அதெல்லாம் அவள் நான்காண்டுகள் சீரிய பள்ளியில் இருந்ததால் வந்த விளைவுகள்."\n\n\tதிருமதி வான் இடான் ஒப்புக்கொண்டார், ஆனால் நெறிமுறைகளை பொருத்தமட்டில் பெரியவர்களுக்கு எழுதிய புத்தகங்களை இளையோர் படிப்பது தவறாக உணர்கிறார்.\n\n\tஇந்த நேரத்தில், பீட்டர் தன் மீதோ அல்லது அந்த புத்தகத்தின் மீதோ யாருக்கும் கவனமில்லாத ஒரு தகுந்த நேரத்தைப் பற்றி எண்ணியிருந்தான். மாலை ஏழரை மணிக்கு மொத்த குடும்பமும் தனிப்பட்டு அலுவலறையில் வானொலியை கேட்டுக் கொண்டிருக்கையில், அவனது நெதியை எடுத்துக் கொண்டு திருட்டுத்தனமாக மேற்கட்டுக்குச் சென்று விட்டான். எட்டரை மணிக்கு வந்திருக்க வேண்டியவன், புத்தகத்தில் ஆழ்ந்து மூழ்கி விட்டதால் நேரத்தை மரந்துவிட்டான். பிறகு படிக்கட்டில் இறங்கி வர அவனது அப்பாவும் அறைக்குள் நுழைந்தார். இதற்கு அடுத்து வருங் காட்சியில் வியப்பேது மில்லை: ஒரு அறை, அப்புறம் ஒரு போடு, பிறகு ஒரு இகலாட்டம், புத்தகம் மேசை மீதிருந்தது அப்புறம் பீட்டர் மேற்கட்டில்.\n\n\tகுடும்பம் சாப்பிடும் நேரமான பொழுது இப்படித்தான் நிலைமை இருந்தது. பீட்டர் மேற்தளத்திலேயே இருந்தான். யாருமே அவனை பற்றி ஒரு நொடியும் சிந்திக்கவில்லை; அவனது இரவுச் சாப்பாடின்றியே அவன் உரங்க வேண்டும். மகிழ்ச்சியுடன் அரட்டையடித்துக் கொண்டு உண்ணுவதை தொடர்ந்தோம். திடுமென துளைக்கும் சீட்டியை கேட்டோம். எங்களது முட்கரண்டிகளை வைத்துவிட்டு ஒருவருக்கொருவர் விழித்தோம். அந்த ஆஞ்சி எங்கள் வெளிர்முகத்தில் தெற்றென தெரிந்தது. பிறகு புகைபோக்கியின் வழியாக பீட்டரின் குரல் கேட்டது: "நான் கீழே வரப்போவதில்லை!" திரு வான் இடான் குதித்தெழுந்தார், அவரது துண்டு கீழே விழ, குருதி முகத்துக்கேற அவர் கத்தினார், "இதுக்கு மேல என்னால பொறுக்க முடியாது!"\n\n\tஅப்பா, என்ன நடக்குமோ என்ற அச்சத்தில் அவரது கையை பிடித்துக்கொண்டார் பிறகு இரண்டு மீளிகளும் மாடியறைக்குச் சென்றனர். கொஞ்சம் போராட்டகளுக்கும் உதைகளுக்கும் பிறகு பீட்டர் தன் அறைக்கு வந்து சேர்ந்தான், கதவை மூடிக்கொண்டான் அப்புறம் நாங்கள் சாப்பிடுவதை தொடர்ந்தோம்.\n\n\tதிருமதி வான் இடான் ஒரு துண்டு வெதுப்பியை தன் செல்ல மகனுக்கு எடுத்துவைக்க வேண்டினார். ஆனால் திரு வான் இ. விடாப்பிடியாக இருந்தார். "இந்த மணித்துளி அவன் இரங்கியுரைக்கவில்லை என்றால் அவன் மேற்கட்டில் தான் தூங்க வேண்டும்."\n\n\tசாப்பிடாமல் தூங்குவதே போதுமான ஒறுப்பு என்று நாங்கள் எதிர்த்தோம். பீட்டருக்குச் சலுப்பு வந்துவிட்டால் என்ன செய்வது? நம்மால் மருத்துவரை அழைக்க முடியாது. \n\n\tபீட்டர் இரங்கியுரைக்கவில்லை பிறகு மீண்டும் மேற்கட்டுக்குச் சென்றுவிட்டான். \n\n\tதிரு வான் இடான் அவனை தனியாக விடுவதே போதுமானது என்று முடிவெடுத்தார். இருப்பினும் காலையில் பீட்டர் மெத்தையில் படுத்திருப்பதை கவனத்திக் கொண்டார். ஏழுமணிக்கு பீட்டர் மீண்டும் மாடியறைக்குப் போய் விட்டான், ஆனால் அப்பா சென்று அவனிடம் கனிவான சொற்களைப் பேசி அவனை கீழ்த்தளத்திற்கு வரவழைத்தார். மூன்று நாட்கள், சிடுமூஞ்சிப் பார்வைகளும் விடாப்பிடியான அமைதியும் ஓய்ந்தது, எல்லாம் இயல்பு நிலைக்கு திரும்பியது.\nஉனது, ஆனா.\n\n<s 1->தூசுறுஞ்சி</s> - தூசியை உறுஞ்சி யகற்றும் ஒரு கருவி (Vacuum Cleaner)\n<s 2->மாசிருட்டி</s> - நெதர்லாண்டில் உள்ள ஓர் இடம் (Maastricht)\n<s 3->வெல்யியம்</s> - ஐரோப்பிய கண்டத்தில் உள்ள ஒரு நாடு (Belgium)\n<s 4->சுசர்லாண்டு</s> - ஐரோப்பிய கண்டத்தில் உள்ள ஒரு நாடு, இரண்டாம் உலகப்போரின் பொழுது போரில் பங்கேற்காமல் நடுநிலையாக இருந்துவந்து, அதனால் ஏதலிகளுக்கு புகலிடமாக அமைந்தது.(Switzerland)\n\n
<c>தேர்வு</c>\n\t‘உறவுகள்… உறவுகள்…’ - கூடத்தின் தொலைக்காட்சியில் இருந்து வருகிறது, உறவுகள் தொடர் போட்டாச்சு. “ஙா… ஙா…” - தொண்டை கிழித்து கொள்வதுபோல் கத்தி அழுகிறான் தம்பி, ஏதோ சேட்டை பண்ணி அப்பாகிட்ட நல்ல வாங்கிருக்கான். “அழாதடா ராசா, என் கண்ணு, அழாதடா என் ராசா” - ஆயா தன் பேரனைத் தேத்திக்கொண்டிருக்கிறாள். குருமா வாசன! - சமயல் அறையிலிருந்து அம்மாவின் குருமா, பசி வயிற்றை பிடுங்குகிறது. ‘அம்மா எப்ப சாப்பிட கூப்பிடுவாள்?’ நினைவுகள் மீண்டும் எதிரில் உள்ள நோட்டுக்கு வந்தது.\n<c>One of the foci of the rectangular hyperbola xy = 18 is\n(1) (6, 6) (2) (3, 3) (3) (4, 4) (4) (5, 5)\n</c>\n\tஐய்யோ! ஃபார்முலாலாம் ஞாபகம் வரலையே, எல்லாத்தையும் சரியா ஞாபகம் வச்சிக்கறது எப்படி? ஒரே குழப்பமா இருக்கே எதை யூஸ் பண்றதுனே தெரியலியேடி! கைகள் விடைகளின் வரிசையில் தேடுகிறது, ‘ஆப்சன் 1’.\n<c>‘foci of the rectangular hyperbola xy = 18 (6, 6)’\n‘foci of the rectangular hyperbola xy = 18 (6, 6)’\n‘foci of the rectangular…’</c>\n\tஅறையின் கதவு திறக்கிறது, “வந்து சாப்புடுவ வாடீ!”, அம்மா. ஏனோ அவளை சென்று கட்டிக்கொள்கிறேன். என் மனத்துள் எண்ணுவதை கேட்டவள் போல், “ஏண்டீ பயந்து சாவுற? அதான் ரெண்டு வருசமா படிச்சிகினுக்கீரயில்ல? நாளைக்கு ஒரு நாள் தைரியமா பொய் எழுது”. ஏனோ கண்ணெல்லாம் கலங்குகிறது, “லூசு, வா சாப்பிட போலாம்”. ‘நாளை எக்ஸாம் எழுத போவாதடீ!’ - இப்படி சொல்லமாட்டாளா என்று என் மனம் ஏங்குகிறது. கூடத்தை தாண்டி டைனிங் டேபலுக்கு போகிறேன் ஆயாவின் மடியில் சாய்ந்து கொண்டு கலங்கிய கண்களோடு தொடரை பார்த்துக் கொண்டிருக்கிறான். இவள் இப்படி வந்ததை யாரும் கவனிக்கக்கூட இல்லை, அனைவரும் உறவுகள் தொடரில் ஆர்வமாக உள்ளனர். சுண்டல் குருமா அம்மா கிண்ணத்தில் கொண்டு வரா. சுடச்சுட இருக்கு கரித்துணி வச்சி புடிச்சிட்டு வரா. விளம்பரம் வந்துடறது அப்பா உடனே செய்திகளுக்கு மாத்துறாரு. தட்டுல இரண்டு தோசையோட வரா, மூணாவது ஊத்திருக்கா எடுத்துட்டு வர மறுபடியும் உள்ள போரா.\n\tபசிக்குது, சுவையாயிருக்கு இருந்தும் ஏனோ சாப்பிட மனசு வரல. தோசக்கரண்டில மூணாவது தோசையோட வரா. நான் பாதி தோசைய சாப்டுகிட்டு அவளையே பாத்துட்டு இருக்கேன். “என்னடி வச்சிக்கினு பராக்குப் பாத்துக்கினுக்கீர, சாப்புடு”, என்று சொல்லிவிட்டு அருகில் அமர்ந்தாள். “அம்மா! ம்ம்ம், அம்மா! சொல்லேண்டி, நாளைக்கு பரீச்ச easy’அ இருக்குமாமா? நான் என்னத்த கண்டேன், நான் எட்டாவது பெயிலாயி உங்கப்பனுக்கு வாக்கப்பட்டு இருவது வருசமா மாடா ஒழைக்குறேன். நீயாவது பரீச்சையில பாசு பண்ணி உங்க பெரிப்பா மவமாரி எஞ்சினீரிங் படிச்சு நல்ல என்ஜினீர் மாப்பிள்ளைய கட்டிக்கிட்டு நல்ல வாழனும்”. அம்மாவின் அலைகள் ஓய்ந்து அடங்கியது. ஒரு டம்பளர் பாலைக்கொண்டு இரண்டு டம்பளர் டீப் போடுவது எப்படி என்றால் சொல்லுவாள் அவளிடம் போய் கணக்கு பரீட்சையை பற்றி கேட்டால். இரண்டு தோசைகளோடு எழுத்துவிட்டாள் இப்போது உறங்கச் சென்றால்தான் காலையில் நேரத்தோட எழுந்து படிப்பதற்கு.\n\tஅலாரம் சத்தம் வருவதற்கு முன் விழிப்பு வந்துவிட்டது. அலாரம் அடிக்கக் காத்திருக்கிறேன் அடித்தது, அணைத்தேன். நெஞ்சில் எழுவதற்கு உறுதியில்லை, வளவளவென்று வருகிறது. கழுத்திலும் நெற்றியிலும் கைவைத்து பார்த்தேன், காய்ச்சலடிக்கிறது. மெல்ல நடந்து வாசலுக்கு சென்றேன். தலையெல்லாம் லேசாக உணர்கிறேன், உடனே கதவுகளின் கம்பிகளை பிடித்துக்கொண்டு ஒரு மணித்துளி குனிந்து  உட்கார்ந்துவிடுகிறேன். இரும்பு இதுபோல் நேரங்களில் உதவியாக இருக்கும் என்று எங்கோ கேள்விப்பட்டது. கொஞ்சம் நிதானத்தோடு எழுந்தேன். காலைக்கடன்களை முடித்துவிட்டு படிக்கும் மேசைக்கு சென்றேன். இறுதியாக நான் படிக்க போவது கடைசி சேப்டர், இரண்டு நாளா எல்லா சேப்டரும் ரிவைஸ் பண்ணேன். முந்தியச் சேப்டர்ல என்ன இருக்கும்னு யோசிக்கவே பயமா இருக்கு. எது எடுத்தாலும் புதுசா பாக்குற மாறியே இருக்கு. ‘டெய்லியும் சாந்தரம் கோவிலுக்கு வந்து விளக்கு வச்சி சுத்தி வருவேன், எனக்கு பரீட்சையில சுலபமா கேட்டுடணும்’ - தெரு முனையிலுள்ள சிவன் கோயிலுக்கு வேண்டுதல்.\n\t“ரோசு, ஏ ரோசு!” (அவள் பெயர் ரோசா) அருகில் வந்து என்னை சீண்டிய பொழுதே எனக்கு நினைவுகள் வந்தது. கணக்கு நோட்டையே வெறித்து பார்த்துக்கொண்டு இருந்தேன் போல. அம்மா வந்து என்ன ஆச்சுன்னு கேட்டு என் நெற்றியிலும் கழுத்திலும் கைவைத்து பார்த்தாள். பூசை அறைக்கு சென்று திருநீர் எடுத்து கொண்டு, வாயில அவளுக்கு தெரிஞ்ச மந்திர பாடல்களை முணுமுணுத்துக் கொண்டு, வந்து என் நெற்றியில் பூசிவிட்டாள். “தைரியமா படி, நீ பாசாயிடுவ. நான் இஞ்சி டீ போட்டு கொண்டுவரேன்”, என்று சொல்லிவிட்டு சமயக்கட்டுக்கு சென்றுவிட்டாள். அவளுக்கு என் மேல் இருக்க அக்கரைல கொஞ்சம் என் எக்ஸாம் மேல இருந்திருந்தா நல்ல இருக்கும்.\n\tகுளிச்சாச்சு, யூனிபார்ம் போட்டாச்சு. அம்மா என் தலைய சீவிட்டுருக்க. நான் அவமொகத்தையும் என் மொகத்தையும் கண்ணாடியில புடிச்சி வச்சி பாத்திட்டு இருக்கேன். அவ அழகா சதையும் தோலுமா குளிக்கலான கூட லட்சணமா இருக்கா. நான் குளிச்சி பௌடர்லாம் போட்டுட்டு ஆனா பஞ்சத்துல அடிபட்ட நாய்மாரி எலும்பாட்டம் உம்முனு இருக்கேன். எனக்கு உடம்புல சக்தியும் இல்ல மூலைல புத்தியும் இல்ல. “துலாம் ராசி அன்பர்களே” - தொலைக்காட்சி பெட்டியில் ராசிபலன்கள் போயிட்டு இருக்கு, யாருக்காக ஓடிட்டு இருக்குனு தெரியல. ஹால்டிக்கெட், பென்னு, பென்சில், காம்பஸ், ஜாமென்ட்ரிபாக்ஸ், எக்ஸ்ட்ரா பென் எல்லாத்தையும் எடுத்துட்டேன். ஐடி கார்டு கழுத்துல மாட்டிகிட்டேன். இட்லி தக்காளிச்சட்னி பண்ணிருந்தா, அம்மா. ஒரே ஒரு இட்லி சாப்பிட்டேன், கழுத வயசாகுது இன்னும் ஒரு இட்லி தான் சாப்புடுறேன்னு அம்மா திட்டுறா. “ஹால்டிக்கெட், பென்னெல்லாம் எடுத்துக்கிட்டியா?” அம்மாவின் அக்கரை. தலையாட்டிக்கொண்டு வெளியே வருகிறேன் என் சைக்கிள் - ஸ்டாண்ட் போட்டு அதுல பெடல் பண்ணி விளையாடிட்டு இருக்கான் என் தம்பி. அவன அப்டியே இடுப்புல தூக்கிக்குற, அம்மா.\n\tஅம்மாக்கு டாட்டா கூட காட்டாம சைக்கிள எடுத்துட்டு போறேன். வழக்கத்தவிட மெதுவாவே போறேன். எதையோ தீவிரமா யோசிக்கரமாரி இருக்கு அதே நேரத்துல ஒன்னுமே மனசுல ஓடல. ஸ்கூல் வந்துடுச்சி, சைக்கிள் ஸ்டாண்ட்ல சைக்கிள விட்டுட்டு எந்த கிளாஸ்ல போட்டிருக்காங்கனு பாக்கபோறேன். சுத்தி இருக்க நாலஞ்சி ஸ்கூல்க்கும் இங்கதான் எக்ஸாம். ஒரே கூட்டம் என்னோட நம்பர் போனவாட்டி எழுதுன கிளாஸ்க்கு பக்கத்துக் கிளாஸ். கிளாஸ்க்கு போனேன், அங்க அவளுகலாம் ஒன்னா ஒக்கஞ்சிட்டு இருக்காளுக. ரிவைஸ் பண்ணிட்டு, அவ அவ எப்படி படிச்சாள்ன்னு பேசிட்டு இருப்பாளுக எதுக்கு அங்க போய் எவளாவது ஏதாவது ஒரு கொஸின் கேட்டு - நமக்கு தெரியாது ஆனா அவளுக ரிவைஸ் பண்ணிப்பாளுக நமக்கு மிஞ்சினது பொறாமையும், சோகமும் தான். அதனால என்னோட எடுத்துலையே போய் உக்காஞ்சிட்டேன். மூளை சொல்றத கேட்டிருந்த என்னிக்கோ முன்னேறியிருப்போமே. கொஞ்சநேரம் கழிச்சி அவளுக என்ன பேசிட்டு இருக்காளுகன்னு கேக்க பக்கத்துல போய் உக்கஞ்சிக்கிட்டேன். அவளுக சொல்றது எல்லாம் ஞாபகம் இருக்கமாரி இருக்கு, ஆன்செர் தான். ஆனா ஸ்டெப்ஸ்லாம் யோசிச்சு பாக்கவே பயமாயிருக்கு, எங்க தெரியாம போயிடுமோனு.\n\tஎக்ஸாம் தொடங்கிடுச்சு ஆன்ஸ்வர் ஷீட்ல ரோல்-நம்பர்லம் எழுதிட்டு இருக்கேன். இதோ ஒரு மேம் கொஸின் பேப்பர் குடுத்துட்டு “ஆ’ தி பெஸ்ட்” சொல்லிட்டு போறாங்க. வாங்கி வச்சிட்டு கண்ண மூடி வேண்டிக்குறேன், ‘எல்லாம் நான் படிச்சதுல இருந்து கேட்டிருக்கணும், கெஞ்சி கேக்குறேன் பெய்லாவுற மாரி இருந்துடக்கூடாது’. கொஸின் பேப்பர் பாக்குறேன் - என் வேண்டுதல் கடவுளுக்கு கேட்டுச்சோ என்னமோ - ச்சூஸ் எல்லாம் எனக்கு தெரிஞ்சதா இருக்கு. ஒரு தைரியம் மனசுக்குள்ள வருது. ச்சூஸ்ல இருந்து ஆரமிக்குறேன் மத்த செக்ஷன் எதுவுமே பாக்கல, பாக்குற தெம்பில்ல. அரை மணிநேரம் ஆயிடுச்சு பசி எடுக்குது, ஒரே வெக்கையா இருக்கு கர்ச்சீப் எடுத்து என் நெத்தி, கையெல்லாம் தொடச்சி பக்கத்துல வச்சிடுறேன். மீதி இருக்க செக்ஷன்லாம் பாக்குறேன் மனசுக்குள்ள பயம் வீங்க ஆரமிக்குது. ஏனோ இதையம் வேகமாக துடிக்குது. மீண்டும் முகமெல்லாம் வியர்வையில் வேர்த்துவிட்டது. தெரிந்தது போல் தோன்றிய ஒரு கணக்கை எடுத்து போடுகிறேன். ஆன்சர் நினைவில் உள்ளது, ஆனால் அது எப்படி வரவைப்பது என்பது மறந்து போனது.\n\tபார்முலாக்களில் எங்கு square போடவேண்டும், எங்கு cube போடவேண்டும் என்று குழம்பி தவிக்கிறேன். ஓவ்வென்று அழவேண்டும் போல் இருக்கிறது. எல்லோரும் எழுதிக்கொண்டு இருக்கிறார்கள். அந்த ஒண்ணுத்துக்கும் உதவாத மக்கு, என்னவிட கம்மியா மார்க்கு வாங்குற சுசிக்கூட மும்முரமா எழுதிட்டு இருக்கா. எனக்கு தெரிந்த விடைகளுக்கு வெறும் ஆன்சர் மட்டும் எழுதி அதற்கு பிளாக் பெண்ல கட்டம்போட்டு விடுகிறேன். ஏன் எனக்கு மட்டும் இப்படி ஒரு சோதனை? முதல்ல இருந்து நான் ஒரு படிக்காத பொண்ணா இருந்திருந்தா இப்படி ஆயிருக்காதே. நான் கிளாஸ்ளையே எயிட்த்து வருவேன். நானும் சுசிமாரி படிக்காத இருந்து அடிக்கடி பெயில் ஆயி லாஸ்ட் ரேங்க் வாங்கியிருந்த இது ஒரு பிரச்சனையாவே இருந்திருக்காது இல்ல? பேப்பர் குடுத்துட்டு நான் கிளம்புறேன், எல்லாரும் எழுதிட்டு இருக்காங்க.\n\tநினைவுகள் என்னை வறுத்தெடுக்கிறது. “புள்ளையாச்சேன்னு கூட பாக்கமாட்டேன் வெட்டிப் போட்டுடுவேன்”-அப்பா நான் கோர்டேளியில பெயிலானப்ப சொன்னது. “தத்தி எந்திரிச்சு போய் வெளிய நில்லு”-என் கணக்கு டீச்சர், நானும் மோனிஷாவும் பேசிட்டு இருக்கும்போது சொன்னது. “எல்லாம் நக்கிக்குனு போயிடுவீங்க”-டியூஷன் சார், ஸ்பெஷல் டெஸ்ட்ல பெயிலான எல்லாரையும் திட்டுனது. “எதிர்த்துவீட்டு பொண்ணு பாருடீ மாக்ஸுல இரநூறுக்கு இருநூறு வாங்கி எஞ்சினீரிங் படிக்குறா!”-அம்மா எப்போதும் யாரோடவாவது என்னை ஒப்பிடுவது. “உனக்கு நல்ல திறமை இருக்கு. நிறைய புத்தகங்கள் படி”-என்ன மதிக்குற, என்மேல அன்பா இருக்கும் தமிழ் டீச்சர், நான் நல்லா கட்டுரை எழுதுறதுக்கு ஊக்குவிக்கும், நல்ல டீச்சர். அவங்க என்ன பத்தி என்ன நினைப்பாங்க? அவங்க மொகத்துல எப்படி முழிக்க போறேன்? “உங்க பொண்ணு சொல்லிக்குற அளவுக்குலாம் இல்ல, சுமாராத்தான் படிக்குது. வீட்டுல ஒழுங்கா படிக்க வைங்க”-ஸ்கூல் பிரின்சிபால், இத கேட்டு எங்க அப்பா எவ்வளவு வருத்தப்பட்டாரு. “வந்து டீஸீ வாங்கிட்டு போய்டுங்க சார்!” சொன்னதும் எங்க அப்பா சொன்னாரு, “சார்! தயவுசெஞ்சி இந்த ஒருதரம் விட்டுடுங்க சார்! அடுத்த வாட்டி நல்ல மார்க்கு வாங்குவ. எங்க வீட்டுலயே இவதான் சார் பத்தாவது பாஸ்ப்பண்ணி மேல் படிப்பு படிக்குற. புண்ணியமா போகும் சார்! அடுத்தவாட்டி நிச்சயம் பாசாவா சார்!”, எனக்காக தன்மானத்தை விட்டு அந்த சொட்டைத் தலையங்கிட்டலாம் எங்கப்பாவ கெஞ்ச வச்சிருக்கேன். “நீயெல்லாம் சாணி அல்லதான் லாயக்கு”-கெமிஸ்ட்ரி டீச்சர், கிளாஸ் டெஸ்ட்ல பெயிலானதுக்கு. இது கேட்டுட்டு பேப்பர் வாங்கிட்டு என் இடத்துக்கு போற வரைக்கும் அம்பது பெரும் என்னையே பாத்தாங்களே. நூறு கண்களும் என்ன அம்மணமா பாக்குறமாரி இருந்ததே. என் தலைக்குள்ள தீவச்சமாரி ஒரே எரிச்சலும், வலியும், வேதனையும் என்னால தாங்கமுடியால. அங்கயே அழுதனே. “ஒரு மார்க்கு மிஸ் பண்ணிட்டேன், ஜஸ்ட் பார்ட்டினைன்! தான் வந்திருக்கு”னு சொன்னாளே, எப்படி ஒரு எரிச்சல் மூட்டக்கூடிய செயல் பண்றாளுக. அவளுக மட்டும் அசைன்மென்ட் ஷேர் பண்ணிப்பாளுக, ஹோமோர்க்கு ஷேர் பண்ணிப்பாளுக, நான் கேட்டா இன்னும் முடிக்கல, படிக்கணும், நாளைக்கு தரேன் அப்படி இப்படினு என்ன தள்ளிவிட்ருவாளுக. என்ன ஒரு ஆளா மதிக்கறதுக்கு இந்த உலகத்துல யார் இருக்கா? நான் எதுக்கு எங்க அம்மா அப்பாக்கு அவமானமாவும், பாரமாவும் இருக்கணும்?\n\tசைக்கிள் நிறுத்திவிட்டு வீட்டுக்குள்ள போறேன். தம்பி வெளிய விளையாடிட்டு இருக்கான். ஆயா கூடத்துல தூங்குது. அம்மா உள்ள சமச்சிட்டு இருக்கு. என் அறையின் கதவை திறக்கிறேன், என் எல்லா துன்பத்திற்கும் ஒரு விடை கிடைத்தது…\n\t…மூன்று நாட்கள் கழித்து. மீனாட்சி மருத்துவமனையில் கண்விழிக்கிறாள், மறுத்தேர்வை எதிர்கொள்ள.\n
<span வெளி_இணைப்பு="மொழிபெயர்ப்புகள்/ஆனாப்பிராங்கின்_நாட்குறிப்பு/முன்னுரை" class="இணைப்பு">முன்னுரை</span>  <br> சூலை 8, அறிவன், 1942  <br> அன்புடைய கிட்டி,  <br>   <br> &emsp;&emsp;இந்த ஞாயிறு காலையிலிருந்து ஏதோ பல ஆண்டுகளை கடந்துவந்தது போல இருக்கிறது. நிறைய நடந்துவிட்டது, மொத்த உலகமும் படக்குனு தலைகீழாப் புரட்டிப்போட்ட மாதிரி ஆகிவிட்டது. ஆனால், கிட்டி, நீயே பார்க்கிறாய் இப்பொழுது நான் உயிரோடு இருக்கேனல்லவா இதுதான் முகாமையானது, என்று அப்பா விளக்குகிறார். நான் உயிருடன் நலமாக இருக்கிறேன் ஆனால் எங்கே எப்படி என்று கேட்காதே. நான் மொழிவது ஏதும் உனக்குப் புரிய வாய்ப்பில்லை அதனால் ஞாயிறு எற்பாடிலிருந்து என்ன நடந்தது என்று நுதலுகிறேன்.  <br>   <br> &emsp;&emsp;மூன்றுமணிக்கு (கெல்லோ கிலம்பிவிட்டான் ஆனால் அவன் மீண்டும் வரவேண்டியிருந்தது) கதவுமணி கிலுத்தது. எனக்கது கேட்கவில்லை, நான் மாடிமுற்றத்திக்கண் பரிதியிற் சோம்பரையாக படித்துக் கொண்டிருந்தேன். சிறிது நேரங்கழித்து மார்கோட்டு மிகுந்த கலக்கத்துடன் ஆக்குப்புரை வாயிலருகே தோன்றினாள். "<span இணைப்பு="1_" class="இணைப்பு">*சுச</span>-இடமிருந்து வந்த ஓர் அழைப்பாணையை அப்பா பெற்றிருக்கிறார்.", என்று ஓதினாள். "அம்மா திரு வான் இடானை பார்க்க சென்றுவிட்டார்" (திரு வான் இடான் அப்பாக்கு வணிகத்தில் சேர்ந்தகை மற்றுமொரு நல்ல நண்பர்.)  <br>   <br> &emsp;&emsp;எனக்குப் பொறி கலங்கிவிட்டது. ஓர் அழைப்பாணை: அதற்கு என்ன பொருளென்று யாவருமறிவர். வன்சிறைகளும் ஒண்டியறைகளின் காட்சிகளுமே என் தலைக்குள் ஓடியது. நாங்கள் எப்படி அப்பாவை இப்படியோர் ஊழ்பாடில் விடமுடியும்? "கண்டிப்பாக அப்பா போவதாக இல்லை", என்று மார்கோட்டு அறைந்தாள், அம்மாவுக்காக நாங்கள் வீட்டுக்கூடத்திற் காத்திருந்தோம். "அம்மா திரு வான் இடானிடம் சென்றிருப்பது, நாம் நாளையே மறைவிடத்திற்கு போய்விடலாமா என்று கேட்கத்தான். வான் இடான்களும் நம்மோடு வருகிறார்கள். எல்லோரையுஞ் சேர்த்து மொத்தம் ஏழு பேர் ஆவர்." அமைதி. எங்களால் பேச முடியவில்லை. அப்பா இங்கு நடப்பதைப் பற்றி ஏதுமறியாமல் யாரோ ஒருவரைப் பார்க்க எவுட மருத்துவமனைக்கு சென்றிருக்கிறார், அம்மாவுக்காக இருக்கும் இந்த நீண்ட நெடிய காத்திருப்பு, இந்த வெக்கை, இந்த பதற்றம்--இவை யெல்லாம் எங்களை வாளாமைக்கு தள்ளியது.  <br>   <br> பொட்டென கதவுமணி கிலுத்தது.   <br> &emsp;&emsp;"அது கெல்லோ தான்", என்றேன்.  <br> &emsp;&emsp;"கதவை திறக்காதே!" என்று என்னை தடுக்கக் கத்தினாள் மார்கோட்டு. ஆனால் அது தேவையில்லை, கீழ்த்தளத்தில் அம்மாவும் திரு வான் இடானும் கெல்லோவிடம் பேசுவது கேட்டது, பிறகு இருவரும் பின்னால் கதவை மூடிக்கொண்டு உள்ளே நுழைந்தனர். எப்பொழுது மணி கிலுத்தாலும் நானோ மார்கோட்டோ குந்துகாலிற் கீழ்த்தளத்திற்குச் சென்று அது அப்பாவா என்று பார்த்தோம், மற்ற யாரையும் நாங்கள் அனுமதிக்கவில்லை. என்னையும் மார்கோட்டையும் அறையில் இருந்து அனுப்பிவிட்டார்கள், திரு வான் இடான் அம்மாவிடம் தனியாக பேச வேண்டுமாம்.   <br>   <br> &emsp;&emsp;நானும் அவளும் படுக்கையறையில் அமைந்திருக்கையில், மார்கோட்டு என்னிடம் சொன்னால் அழைப்பாணை அப்பாவுக்கு இல்லையாம் அவளுக்கு வந்ததாம். இந்த இரண்டாவது ஆஞ்சிக்கு நான் அழத் தொடங்கிவிட்டேன். மார்கோட்டுக்கு பதினாறு--இவ்யாண்டது மடந்தையை அவர்கள் எங்கு அனுப்ப விரும்புவார்கள் என்பது தேற்றம். ஆனால் நல்லவேளை அவள் போகப்போவது இல்லை; அம்மாவே சொல்லியிருக்கிறார், கண்டிப்பாக இதைத்தான் அப்பா என்னிடம் அன்று நாங்கள் மறைவிடத்திற்கு செல்வதைப் பற்றி பேசுகையில் சொல்ல வந்திருப்பார். மறைவு... நாங்கள் எங்கு ஒளிவது? பட்டணத்திலா? நாட்டுப்புறத்திலா? வீடொன்றிலா? குடிசையொன்றிலா? எங்கே, எப்பொழுது, எப்படி...? இந்த கேள்விகளை யெல்லாம் கேட்க எனக்கு அனுமதியில்லை, ஆனால் அவையாவும் என் மனதுள் ஓடிக்கொண்டே இருந்தது.  <br>   <br> &emsp;&emsp;மார்கோட்டும் நானும் ஒரு பள்ளிப்பையில் எங்களது இன்றியமையாத உடைமைகளை நிரைக்கத் தொடங்கினோம். நான் முதலில் நுந்தியது இந்நாட்குறிப்பை தான், பிறகு மயிர்க்குழலிகள், கைத்துண்டுகள், பாடப்புத்தகங்கள், ஒரு மயிர்வாரி மற்றும் பழைய கடிதங்கள் சிலவும். மறைவிடத்திற்குச் செல்லும் எண்ணத்தில் ஆட்கொண்டிருந்ததால் நான் சிறுபிள்ளைத்தனமான பொருட்களை யெல்லாம் பையில் நுந்தி யடைத்தேன், ஆனால் நான் அதற்கு வருந்தவில்லை. எனக்கு ஆடைகளை விட நினைவுகளே முகாமையானது.   <br>   <br> &emsp;&emsp;கடைசியில் ஐந்து மணியளவில் அப்பா வீடு திரும்பினார், பிறகு திரு கிலைமெனை அன்று மாலை அவரால் வரவியலுமா என்று கேட்க அழைத்தோம். திரு வான் இடான் மீப்பை அழைத்து வர கிளம்பிவிட்டார். மீப்பும் வந்துசேர்ந்தாள் அப்புறம் பை நிறையச் சோடுகளையும், உடுப்புகளையும், குப்பாயங்களையும், உள்ளாடைகளையும், மகளிர்க் காலுறைகளையும் எடுத்துக்கொண்டு, மீண்டும் அன்றிரவில் வருவதாக உறுதிமொழிந்துவிட்டு கிளம்பினாள். அதற்கப்புறம் எங்கள் அடுக்கில்லத்தில் ஆழ்ந்த அமைதிதான்; எங்களில் யாருக்கும் துவ்வ மனமில்லை. அப்பொழுதும் ஒரே வேக்காடு, மற்றும் எல்லாமே மிகுவும் வித்தகமாக இருந்தது.   <br>   <br> &emsp;&emsp;எங்களது பெரிய மேன்மாடி அறையை நாங்கள் திரு ஓல்டுமுத்து என்பவருக்கு வாடகைக்கு விட்டிருந்தோம், தன் முப்பதுகளிலிருக்குமொரு மணமுறிந்த மீளி, அவர் அம்மாலையில் செய்வதற்கு ஒன்றுமில்லை என்பது தேற்றம், ஏனென்றால் எங்களது எல்லா நாகரிகமான சைகைகளுக்குப் பிறகும் அவர் இங்கயே பத்துமணி வரைத் தொங்கிக் கொண்டிருந்தார். பதினோரு மணிக்கு மீப்பும் யான்-கீசும் வந்தனர். மீப்பு, அப்பாவின் நிறுவனத்தில் 1933-இல் இருந்து வேலை பார்த்தவள், நெருங்கிய நட்பானாள், அவளது கொழுநன் யானும் தான். மீண்டும் சோடுகளும், காலுறைகளும், புத்தகங்களும், உள்ளாடைகளும் மீப்பின் பைக்குள்ளும் யானின் ஆழ்ந்த சட்டைப் பைக்குள்ளும் காணாமற்போனது. பதினொன்றரை மணிக்கு அவர்களும் காணாமற்போயினர்.   <br>   <br> &emsp;&emsp;நான் சோர்ந்துவிட்டேன், எனது மெத்தைப் படுக்கையில் இன்றுதான் இறுதியிரவென்று நான் உணர்ந்திருந்தும் நான் கலைத்துத் தூங்கி விட்டேன், பிறகு மறுநாள் விடியலில் ஐந்தரை மணிக்கு அம்மா அழைக்கும்வரை துயலெழவில்லை. ஆகூழாய், அன்று ஞாயிறைப் போல உண்ணமாக இல்லை; கதகதப்பான மழை நாள்முழுதும் ஒழுகிக் கொண்டே இருந்தது. நாங்கள் நால்வரும் பல அடுக்குகள் ஆடைகளாலே சுற்றப்பட்டு அதை பார்த்தால் நாங்கள் ஏதோ தண்மியொன்றில் இரவைக் கழிக்கப் போவது போல இருந்தது, எங்களால் முடிந்தவரை நிறைய உடுப்புகளை எங்களோடு எடுத்துச் செல்லவே அப்படி. எந்த எவுடரும் கைப்பெட்டி நிறைய ஆடைகளை எடுத்துக்கொண்டு வீட்டைவிட்டு வெளியேவர துணியமாடார். நான் இரண்டு உள்ளொட்டிகளையும், மூன்று சோடி உள்ளாடைகளையும், ஒர் உடையையும், அதன்மேலொரு பாவாடையையும், ஒரு குப்பாயத்தையும், ஒரு மழைக் குப்பாயத்தையும், இரண்டு சோடி காலுறைகளையும், பருமனான சோடுகளையும், ஒரு<span இணைப்பு="2_" class="இணைப்பு"> *தொப்பியையும்</span>, தோக்கை யொன்றையும் இன்னும் பலவற்றையும் உடுத்தியிருந்தேன். எனக்கு வீட்டிலேயே மூச்சுத்திணறியது, ஆனால் எவரும் நான் எப்படி உணர்கிறேன் என்று என்னைக் கேட்டுக்கொள்ளவில்லை.   <br>   <br> &emsp;&emsp;மார்கோட்டு பாடப்புத்தகங்களை தன் பள்ளிப்பையில் அடைத்துக்கொண்டு, அவளது மிதிவண்டியை கொணரச் சென்றால், அப்புறம் மீப்பு வழிகாட்டிச் செல்ல, நனி மந்தணத்துள் இருவரும் மிதித்துச் சென்றனர். எப்படியிருந்த போதிலும், அப்படித் தான் நான் அதை கண்டேன், ஏனென்றால் அப்பொழுதுவரையில் எங்கள் மறைவிடம் எங்கிருக்கிறது என்று எனக்கு தெரியவில்லை.   <br>   <br> &emsp;&emsp;ஏழரை மணிக்கு நாங்களும் வெளியே வந்து கதவை மூடினோம்; மூர்ச்சி, எனது பூசை, அந்த ஒரேவொரு ஆதனிடம் தான் நான் விடைபெற்றேன். திரு ஓல்டுமுத்துக்கு விட்டுச் சென்ற குறிப்பு என்ன சொல்கிறதென்றால், யார் அவளுக்கொரு[பூசை] நல்ல இல்லத்தை அளிக்கிறார்களோ அவர்களிடத்தில் எடுத்துச் செல்ல வேண்டும்.  <br>   <br> &emsp;&emsp;மேலுறை இசித்த மெத்தைகள், மேசை மீதிருக்கும் காலையுண்டி பொருட்கள், பூசைக்குக்<span இணைப்பு="3_" class="இணைப்பு"> கல்லன் </span>புலாலை அடுப்படியில் வைத்திருந்தது--இவையெல்லாம் நாங்கள் பறபறப்பில் கிளம்பியது போன்ற சுவடை தோற்றுவித்தது. ஆனால் எங்களுக்கு சுவடைப் பற்றி யெல்லாம் கவலையில்லை. எங்களுக்கு அங்கிருந்து கிளம்பினால் போதும், அகன்று பின் சேருமிடத்திற்குப் பாதுகாப்பாக சென்றடைய வேண்டும். மற்றது எதுவும் கவலைக்குரியதல்ல.   <br>   <br> நாளைக்கு நிறைய சொல்கிறேன்.  <br> உனது, ஆனா.   <br>   <br> சூலை 9, வியாழன், 1942  <br> அன்பான கிட்டி,  <br> &emsp;&emsp;அங்கு நாங்கள்--அப்பா, அம்மா மற்றும் நான், குத்தும் மழையில் நடந்து சென்றோம், எல்லோரும் ஏதேதோ கலவையான பொருட்களை விளிம்புவரை நிரப்பிய ஒரு பள்ளிப்பையையும் ஒரு கடைப்பையையும் வைத்திருந்தோம். அந்த அதிகாலை வேளையில் தங்களது பணிக்குச் செல்லும் மக்கள் எங்களை பரிவிரக்கங் கொண்டு பார்த்தனர்; அவர்கள் முகத்தை பார்த்தால் நீயே சொல்வாய் எங்களுக்கு ஏதாவது ஒரு போக்குவரத்து வாகை அளிக்க முடியவில்லையே என்கிற வருத்தம் அவர்களிடத்தில் இருந்தது; அந்த வெள்ளிடையான<span இணைப்பு="4_" class="இணைப்பு"> *மஞ்சல் </span>விண்மீனே எல்லாவற்றையும் சொல்லும்.   <br>   <br> &emsp;&emsp;தெருவிலிறங்கி போகும் பொழுதுதான் அப்பாவும் அம்மாவும் திட்டத்தைப் பற்றி கொஞ்சங் கொஞ்சமாக விளம்பினார்கள். பல மாதங்களாக நாங்கள் எவ்வளவு முடியுமோ அவ்வளவு அறைக்கலன்களையும் ஆடைகளையும் வீட்டிலிருந்து அனுப்பிக் கொண்டே இருந்தோம். சூலை 16 அன்று மறைவிடம் புகுவதென எண்ணியிருந்தோம். மார்கோட்டின் அழைப்பாணையினால் திட்டத்தைப் பத்து நாட்களுக்கு முன்னதாகவே செயல்படுத்த வேண்டியதாயிற்று, அதனால் அப்பொழுது கந்தல்கூளமாக இருந்த அறைகளை ஏற்றுக் கொள்ளத்தான் வேண்டும்.   <br>   <br> &emsp;&emsp;அப்பாவின் அலுவலகக் கட்டிடத்துள் தான்  மறைவிடம் இருந்தது. அயலார் அதை புரிந்துகொள்வது கொஞ்சங் கடினமே, ஆகையால் நானே விளக்குகிறேன். அப்பாவின் அலுவலகத்தில் நிறையபேரொன்றும் வேலை செய்யவில்லை, திரு கீகுலர், திரு கிலைமென், மீப்பு அப்புறம் இருபத்து மூன்று யாண்டான ஒரு தட்டச்சி அவள் பெயர் வெப்பி வாக்குசில், அனைவருக்கும் நாங்கள் வருவதைப் பற்றி தெரிவிக்கப்பட்டிருந்தது. திரு வாக்குசில், வெப்பியின் தந்தை, அவரும் இரண்டு ஊழியர்களும் கிட்டங்கியில் பணிபுரிகின்றனர், அவர்களுக்கு எதுவும் சொல்லப்படவில்லை.   <br>   <br> &emsp;&emsp;இது தான் கட்டிடத்தின் விளத்தம். அடித்தளத்திலிருக்கும் பெரியக் கிட்டங்கி அலுவலறையாகவும், சரக்கறையாகவும் மற்றும் பல்வேறு தொகுதிகளாக வகுக்கப்பட்டுள்ளது, அதாவது வைப்பறை ஒன்றும் அப்புறம் அரைக்குமறை ஒன்றும், அங்கு தான் கருவாப்பட்டை, இலவங்கப்பூக்கள் மற்றும் மிளகு மாற்றுகளும் அமைக்கப்பட்டிருந்தது.   <br>   <br> &emsp;&emsp;கிட்டங்கிக் கதவுகளுக்கு அடுத்திருப்பது ஒரு வெளிப்புறக் கதவு, அலுவலகத்துக்குச் செல்லும் ஒரு தனி வழி. அலுவலகக் கதவின் அருகிலேயே இன்னொரு கதவு, அதன் பின் ஒரு படிக்கட்டு. படிக்கட்டின் மேல் ஏறிச்சென்றால் அங்கு இன்னொரு கதவு, அதில் ஒளிபுகா சாளரமொன்றின் மேல் "அலுவலகம்" என்று கொட்டையெழுத்தில் வரைந்திருந்து. இதுதான் இடவிய முன் அலுவலகம்--மிகவும் விரிந்தது, வெளிச்சமானது அப்புறம் நிரம்பி வழிவது. பகலில் வெப்பியும், மீப்பும், திரு கிலைமெனும் இங்கு வேலை செய்வார்கள். ஒரு பெட்டகம், ஒரு நிலைப்பேழை, மற்றும் பெருசுபெருசாக நிறைந்திருக்கும் சுவரறைகள் இவை யாவும் உள்ள<span இணைப்பு="5_" class="இணைப்பு"> திட்டுடையறையை </span>கடந்து வந்தால், சின்னதான இருளடர்ந்த புழுக்கமான பின்புற அலுவலகத்துள் நீ இருப்பாய். முதலில் திரு கீகுலரும் திரு வான் இடானும் தான் இவ்வறையின் பயனாளிகளாக இருந்தனர், இப்போது முழுவறையும் திரு கீகுலருக்கே. கூடத்திலிருந்தும் திரு கீகுலரின் அறையை அடையலாம், ஆனால் கண்ணாடிக் கதவு வழியாகத்தான், அதுவும் உள்ளிருந்து தான் திறக்க முடியும் வெளியிலிருந்து திறப்பது அவ்வளவு எளிதல்ல. திரு கீகுலரின் அலுவலகத்திலிருந்து இறங்கி நீண்ட, குறுகலானக் கூடத்தைக் கடந்து நிலக்கரிக் கூடையை தாண்டி, நான்கடிகள் மேலே சென்றால் நீ தனிப்பட்ட அலுவலகத்துள் இருப்பாய், மொத்த வளாகத்தின் காட்சிப்பொருளே இது தான். நேர்த்தியான சீமைநூக்கு அறைக்கலன்கள்,<span இணைப்பு="6_" class="இணைப்பு"> வீசுகம்பளகள் </span>மூடிய மெருகிட்டத் தரைவிரிப்பு, ஒரு வானொலிப் பெட்டி, ஒரு பகட்டு விளக்கு, எல்லாமே முதல்தரம். அடுத்தக் கதவு அடுப்பங்கரையது, வெண்ணீர் சூடேற்றியும் இரண்டு வளியடுப்பும் இருந்தது, பக்கத்தில் ஒரு குளிமுறி. இதுதான் இரண்டாவது தளம்.  <br>   <br> &emsp;&emsp;கூடத்திலிருந்து மூன்றாவது தளத்திற்கு ஒரு மரப்படிக்கட்டு செல்கிறது. படிக்கட்டுகளில் மேலே ஏறிச்சென்று பார்த்தால் இரண்டு கதவுகள். இடப்பக்கமுள்ள கதவை திறந்து ஏறினால் கட்டிடத்தின் முன்பக்கமான மசாலைக் களஞ்சியத்திற்கும், மாடியறைக்கும், மேற்கட்டுக்கும் இட்டுச் செல்லும். கட்டிடத்தின் முன்பக்கத்தில் இருக்கும் மிகவும் நெட்டான, கணுக்கால் முறிக்கும் தச்சுப் படிகள் உங்களை தெருவில் இறக்கிவிடும்.  <br>   <br> &emsp;&emsp;வலப்பக்க முள்ள கதவு வழியாக போனால் கட்டிடத்தின் பின்புறமிருக்கும் மந்தணக்கட்டுக்குச் செல்லும். இந்த எளிய சாம்பற் கதவுக்குப் பின் இவ்வளவு அறைகள் இருக்குமென்று யாரும் ஐயப்பட்டிருக்க மாட்டார்கள். ஒரு அடி எடுத்து வச்சாப் போதும் நீ உள்ள வந்திருப்ப. உனக்கு நேர் எதிராக நெட்டான படிக்கட்டுகள் முன்னாடி இருக்கும். இடப்பக்கத்தில் உள்ள குறுகிய நடையில் சென்றால் பிராங்குகளின் கூடமும் படுக்கையறையுங் கொண்ட அறை வரும். அடுத்த அறை குடும்பத்தின் இரு அம்மனிகளுக்கும் உரிய படுக்கையறையும், படிப்பறையுமாகும். படிக்கு வலப்பக்கம் இருப்பது சாளரமில்லாத அலம்புதொட்டிக் கொண்ட கழிப்பறை. மூலையிலிருக்கும் கதவு கழிப்பிடத்திற்கும் அடுத்த கதவு நானும் மார்கோட்டும் இருக்கும் அறைக்கும் இட்டுச் செல்லும். படியிலேறிச் சென்று மேலிருக்கும் கதவை திறந்தால், பெரிய, வெளிச்சமான மற்றும் இடவிய இப்படியொரு அறை பழைய, கால்வாய்ப்பக்கத்துக் கட்டிடத்துள் இருப்பதைக் கண்டு நீ வியந்துவிடுவாய். அதில் ஒரு அடுப்பும் (திரு கீகுலருக்கு இது ஒரு ஆய்வகமாக இருந்ததற்கு நன்றி) அலம்புதொட்டியும் இருந்தது.  <br>   <br> &emsp;&emsp;இது ஆக்குப்புறையாகவும் திரு மற்றும் திருமதி வான் இடானுக்கு படுக்கை யறையாகவும், எல்லோருக்குமான பொதுக் கூடமாகவும், உண்டி யறையாகவும், படிப்பறையாகவும் இருக்கப் போகிறது. சிறியதொரு பக்கத்து அறைதான் பீட்டர் வான் இடானின் படுக்கை யறையாக இருக்கப்போகிறது. பிறகு கட்டிடத்தின் முன்புறம் இருப்பது போலவே இங்கும் மாடியறையும், மேற்கட்டும் இருக்கிறது. அவ்வளவு தான் இப்பொழுது உனக்கு எங்களது எழில்கொஞ்சும் புறக்கட்டை அறிமுகப் படுத்திவிட்டேன்.  <br>   <br> உனது, ஆனா.  <br>   <br> சூலை 10, வெள்ளி, 1942  <br> &emsp;&emsp;அன்பான கிட்டி, வீட்டைப் பற்றிய நீண்ட நெடிய விளக்கங்களை கொடுத்து உனக்கு சலிப்பூட்டிவிட்டேன், ஆனால் நீ கண்டிப்பாக நான் எங்கு வந்து சேர்ந்திருக்கிறேன் என்பதை தெரிந்திருக்க வேண்டும்; எப்படி வந்து சேர்ந்தேன் என்பதை வரும் பகிர்வுகளில் நீ கண்டுபிடித்துக் கொள்வாய்.   <br>   <br> &emsp;&emsp;ஆனால் முதலில், என் கதையை தொடர விடு, ஏன்னா, உனக்கேத் தெரியும், நான் இன்னும் முடிக்கவில்லைனு.<span இணைப்பு="7_" class="இணைப்பு"> 263 பிரின்சங்கராட்டுக்கு </span>வந்து சேர்ந்த பிறகு, மீப்பு எங்களை நீண்ட நடையின் வழியாக அழைத்துச் செல்ல மரப் படிக்கட்டுகளில் ஏறி அடுத்தத் தளத்திற்குச் சென்று அங்கிருந்து புறக்கட்டை அடைந்தோம். அவள் எங்களை தனியாக விட்டுவிட்டு கதவை மூடிக்கொண்டு சென்று விட்டாள். மார்கோட்டு முன்னமே மிதிவண்டியில் வந்து எங்களுக்காக காத்துக்கிடந்தாள்.   <br>   <br> &emsp;&emsp;எங்களது கூடமும் மற்ற அறைகளும் எக்கச்செக்கமான பொருட்களால் நிரம்பியிருந்தது, அதைப் பற்றி விளத்த எனக்கு சொற்கலேதும் இல்லை. கடந்த சில மாதங்களாக வீட்டிலிருந்து அனுப்பிய எல்லா அட்டைப் பெட்டிகளும் தரையிலும் மெத்தைகளின் மீதும் அடுக்கி வைக்கப்பட்டிருந்தது. அந்த சின்ன அறையானது தரையிலிருந்து மேற்கூரை வரை உரப்புத்துணிகளால் நிரம்பியிருந்தது. அன்றிரவில் ஒழுங்கான மெத்தைகளில் தூங்க வேண்டு மென்றால் உடனடியாக அந்த தாறுமாறான இடத்தை சீராக்க வேண்டும். அம்மாவாலும் மார்கோட்டாலும் ஒரு தசையைக் கூட அசைக்க முடியவில்லை. அவர்கள் தங்களது வெற்று மெத்தைகளில் படுத்து விட்டார்கள், சோர்ந்து, துயருற்று அப்புறம் எனக்கு வேறு என்னவென்று தெரியவில்லை. இந்த குடும்பத்தின் துப்புரவாளர்களான நானும் அப்பாவும் எங்கள் வேலையை உடனடியாக தொடங்கினோம்.  <br>   <br> &emsp;&emsp;நாள் முழுதும் பெட்டிகளில் இருப்பதை எடுத்து வைத்துக் கொண்டும், சுவரறைகளை நிரப்பிக் கொண்டும், ஆணிகளை அடித்துக் கொண்டும் இப்படியாக நாங்கள் இரவில் களைப்புற்று எங்கள் தூய மெத்தைகளில் விழும்வரை இந்த தாறுமாறான இடத்தை சீராக்கினோம். நாள் முழுதும் சூடான சாப்பாட்டை நாங்கள் எடுத்துக்கொள்ள வில்லை, ஆனால் அதைப் பற்றி எங்களுக்கு எந்த கவலையும் இல்லை; அம்மாவும் மார்கோட்டும் அயர்ந்து போய் துவ்வுதற்கு சிலுப்பிக் கொண்டிருந்தனர், நானும் அப்பாவும் மிகுந்த வேலையாக இருந்தோம்.  <br>   <br> &emsp;&emsp;செவ்வாய்க் காலை முன்னிரவில் விட்ட இடத்திலிருந்து மீண்டும் எங்கள் பணியை துடங்கினோம். வெப்பியும் மீப்பும் அப்பாவின்<span இணைப்பு="8_" class="இணைப்பு"> பங்கீடு உரிமைச் சீட்டை </span>எடுத்துக் கொண்டு மளிகைப்பொருட்களை வாங்க சென்று விட்டார்கள். அப்பா, எங்களுக்கான மறைக்கும் விரிப்பை பண்ணினார், நாங்கள் ஆக்குப்புறையை சுரண்டி தேய்த்தோம், மீண்டும் காலை முதல் மாலை வரை ஓய்வில்லாமற் கழித்தோம். அறிவன் கிழமை வரை நான் என் வாழ்க்கையில் நடந்திருந்த அந்த கழிபெரும் மாற்றத்தைப் பற்றி சிந்திக்க வாய்க்கவில்லை. அப்புறம் இந்த மந்தணப் புறக்கட்டுக்கு வந்து முதன்முதலாக உனக்கு எல்லாவற்றையும் பகிரவும், எனக்கு என்ன நடந்தது என்னவெல்லாம் நடக்கவிருக்கிறது என்பதை சிந்திக்கவும் நேரம் அமைந்தது.   <br>   <br> உனது, ஆனா.  <br>   <br> சூலை 11, காரி, 1942  <br> அன்பான கிட்டி,  <br> &emsp;&emsp;அப்பா, அம்மா, மார்கோட்டு மூவரும் இன்னு மந்த வெசுட்டர்ட்டோரன் மணியோசைக்கு பழகிக் கொள்ளவில்லை, அது ஒவ்வொரு கால் மணி நேரத்துக்கும் மணியைச் சொல்லிக் கொண்டே இருந்தது. நான் பழகிக்கொண்டேன், எனக்கு அது முதலிலிருந்தே பிடித்திருந்தது; அதன் ஓசை மிகுந்த நம்பிக்கையை அளிக்கிறது, குறிப்பாக இரவுகளில். இந்த மறைவிடத்தில் இருப்பதைப் பற்றி  நான் யாது நினைக்கிறேன் என்பதை கேட்க நீ வேண்டுவாய். ஆனால் இப்போதைக்கு நான் சொல்ல வருவதெல்லாம் எனக்கு இன்னும் தெரியவில்லை. இது எப்போதும் எனக்கு என் வீடாகிவிடாது, அதற்காக இதை நான் வெறுக்கவுமில்லை. இது எப்படி இருக்கிறதென்றல் ஏதோ வித்தகமான தங்குவிடுதியில் விடுமுறையை கழிக்க வந்தது போல இருக்கிறது. இந்த மறைவிடத்தில் இருந்து கொண்டு அப்படி வாழ்க்கையைப் பார்ப்பது இயல்பன்று ஆனால் அவ்வகையில் தான் இங்கு நிலைமை இருக்கிறது. இந்த புறக்கட்டானது மறைவதற்கு உகந்த இடமாகும். இது ஈரியும் ஏறுமாறாகவும் இருக்கலாம் ஆனால் பெரும்பாலும் ஆமித்தர்தாமிலேயே இது போல் ஏந்தான ஒரு மறைவிடம் இருக்காது, ஏன் ஓளாண்டிலேயே இருக்காது.  <br>   <br> &emsp;&emsp;இப்பொழுது வரையில் எங்கள் படுக்கையறையும் அதன் வெற்றுச் சுவரும் மிகவும் வறிதாக இருந்தது. அப்பாவுக்கு நன்றிகள்-எனது அஞ்சலட்டை மற்றும் திரை வெள்ளி தொகுப்பு முழுவதையும் அவர் முன்னமே எடுத்து வந்துவிட்டார்-தூரிகை யொன்றிற்கும் ஒரு கலயப் பசைக்கும், என்னால் சுவர்கள் அனைத்திலும் படங்களைக் கொண்டு பூச முடிந்தது. இப்பொழுது பார்க்க மிகவும் கொண்டாட்டமாக இருக்கிறது. வான் இடான்கள் வந்ததும் மாடச் சிற்றறையில் அடுக்கி வைக்கப்பட்டுள்ள மரப்பொருட்களைக் கொண்டு நிலைப்பேழைகளையும் மற்ற மரக்கலன்களையும் செய்ய முடியும்.   <br>   <br> &emsp;&emsp;மார்கோட்டும் அம்மாவும் ஏதோ கொஞ்சம் தேறிவிட்டார்கள். அம்மா நேற்று முதல் முறையாக ஒடச்சப் பட்டாணியாணம் செய்யுமளவுக்கு உடல்நலத்தோடு இருந்தார். கீழ்த்தளத்தில் பேசிக் கொண்டிருக்கையில் ஆணத்தை மறந்துவிட்டார். கொட்டைகளெல்லாம் தீஞ்சு கருகிவிட்டது பிறகு அதை எவ்வளவு சுரண்டினாலும் அதை எண்ணெய்ச்சட்டியில் இருந்து எடுக்க முடியவில்லை.   <br>   <br> &emsp;&emsp;முன் இரவில் நாங்கள் நால்வரும் தனிப்பட்ட அலுவலகத்தில் வானொலியில் இங்கிலாந்தை கேட்டுக் கொண்டிருந்தோம். எனக்கு யாராவது கேட்டு விடுவார்களோ என்று மிகவும் அச்சமாக இருந்தது, நான் அப்பாவை கெஞ்சிக் கேட்டுக் கொண்டேன், என்னை மாடியில் கொண்டு போய் விட்ட விடுமாறு. அம்மா என் கவலையை உணர்ந்து என்னுடன் மேலே வந்தாள். நாங்கள் எது செய்தாலும் அஞ்சினோம் அக்கம்பக்கத்து ஆட்கள் எங்கு எங்களை பார்த்து விடுவார்களோ கேட்டு விடுவார்களோ என்று. உடனடியாக நாங்கள் கடிகைகள் தைக்க துடங்கி விட்டோம். உண்மையில் அதை அப்படி சொல்ல முடியாது, அது வெறும் கந்தற் துணிகளில் இருந்தும், தரத்திலும் பாங்கிளும் வடிவத்திலும் பெரிதாக வேறுபட்டும் இருந்தது, அதை நானும் அப்பாவும் சமர்த்தற்ற விரல்களை கொண்டு கோணையுமாணையுமாக தைத்தோம். இந்த கலை நயமிக்க வேலைகளை பலகணியோடு தொடுத்தோம், நாங்கள் மறைவிலிருந்து வெளிவரும் வரை இப்படியே இருக்கும்.  <br>   <br> &emsp;&emsp;வலப்பக்க முள்ளக் கட்டிடம் கெகு நிறுவனத்தின் ஒரு கிளையாகும், அது சாண்டாமில் உள்ள நிறுவனம், இடப்பக்கம் இருப்பது ஓர் அறைக்கலன் பட்டறை. வேலை முடிந்ததும் யாரும் இருக்க மாட்டார்கள். இருந்தாலும் ஏதாவது ஓசை எழுந்தால் சுவர்களின் ஊடே செல்லக்கூடும். மார்கோட்டுக்கு மோசமான சலுப்பு, இரவிலிரும நாங்கள் தடை செய்து விட்டோம், மற்றும் அதிக அளவில் தூக்கமருந்து கொடுத்து விட்டோம்.  <br>   <br> &emsp;&emsp;வான் இடான்கள் வருவதை எதிர்ப்பார்த்துக் கொண்டிருக்கிறேன், அவர்கள் செவ்வாய் அன்று வருவார்கள். ஒரே வேடிக்கையாக இருக்கப் போகிறது மற்றும் இந்த அமைதியும் இருக்காது. மாலைகளிலும் யாமங்களிலும் கம்மென இருப்பதாலேயே எனக்கு படபடவென்ற வருகிறது, மற்றும் எங்களுக்கு உதவுபவர்களில் ஒருவர் இங்கு படுக்க நான் என்ன வேண்டுமானாலும் கொடுப்பேன்.   <br>   <br> &emsp;&emsp;இங்கு ஒன்றும் அவ்வளவு மோசமில்லை, நாங்களே சமைத்துக் கொள்கிறோம், அப்பாவின் அலுவலகத்தில் வானொலி கேட்டுக் கொள்கிறோம்.  <br>   <br> &emsp;&emsp;திரு கிலைமெனும் மீப்பும், மற்றும் வெப்பி வாக்குசிலுங் கூட, எங்களுக்கு நிறைய உதவியிருக்கிறார்கள். ஏராளமான வரியாத்துக்கிழங்கும், செம்புற்றுப்பழங்களும், சேலாப்பழங்களும் ஏற்கனவே குடுவைகளில் நிரப்பிவிட்டோம், அதனால் இப்போதைக்கு சலிப்பூட்டவதற்கு ஒன்றுமில்லை. அது மட்டுமின்றி  எங்களுக்கு படிக்க நிறைய நூல்களும் இருக்க நாங்கள் நிறைய விளையாட்டுகளையும் வாங்கப்போகிறோம். கண்டிப்பாக எங்களால் சாளரம் வழியாகவும் பார்க்க முடியாது, வீதிக்கும் போக முடியாது. கீழ்த்தளத்தில் இருப்பவர்கள் கேட்டு விடக்கூடாது ஆகையால் நாங்கள் நாவடக்கத்தோடு இருக்க வேண்டும்.   <br>   <br> &emsp;&emsp;நேற்று நாங்கள் மிகுந்த வேலைப்பளுவில் இருந்தோம். திரு கீகுலர் குடுவையில் நிரப்ப இரண்டு சரக்குப் பெட்டிகளில் இருந்து செம்புற்றுப் பழத்தை தோண்டினோம். வெற்றுச் சரக்குப் பெட்டிகளை நூலடுக்குகளாக பயன்படுத்த போகிறோம். யாரோ என்னை விளிக்கிறார்கள்.  <br>   <br> உனது, ஆனா.  <br>   <br> செட்டம்பர் 2, 1942 அன்று ஆனாவால் சேர்க்கப்பட்டக் கருத்து:  <br> &emsp;&emsp;வெளியே செல்ல இயலாதது நான் சொல்வதைக் காட்டிலும் என்னை மிகவும் துன்புறுத்துகிறது, பிறகு எங்கள் மந்தணத்தை யாரேனும் கண்டுபிடித்து விடுவார்களோ, நாங்கள் சுட்டு வீழ்த்தப் படுவோமோ என்று உண்மையில் நான் அரண்டு போயிருக்கிறேன். இது, கண்டிப்பாக, மனச்சோர்வூட்டக் கூடியத தான்.  <br>   <br> <span இணைப்பு="1-" class="இணைப்பு">*சுச </span>- சுட்சவல் என்பது கிட்டுலர் ஆட்சியில் கோலோச்சிய ஒரு பாதுகாப்பு துறுபடை  <br> <span இணைப்பு="2-" class="இணைப்பு">*தொப்பி </span>- இது தமிழ்ச்சொல் அல்ல. தமிழர்களைச் சார்ந்த பொருளுமல்ல, இச்சொல் தமிழுக்கு ஏற்குமென்பதால் இங்கு பயன்படுத்தப்பட்டிருக்கிறது.   <br> <span இணைப்பு="3-" class="இணைப்பு">கல்லன் </span>- ஐரோப்பிய நாடுகளில் உள்ள ஓர் எடை அளவு, தோரயமாக 453 எடை (pound)  <br> <span இணைப்பு="4-" class="இணைப்பு">*மஞ்சல் விண்மீன் </span>- கிட்டுலர் ஆட்சியில், எவுடர்கள் பொதுவிடங்களில் அணிய வேண்டிய பட்டை.   <br> <span இணைப்பு="5-" class="இணைப்பு">திட்டுடையறை </span>- சுவரின் ஒரு பகுதி சற்று நீண்டு திட்டாக இடவியிருக்கும் அறை (alcove)  <br> <span இணைப்பு="6-" class="இணைப்பு">வீசுகம்பளம் </span>- கால்களை துடைத்துக்கொள்ளவும் அழகுக்காகவும் பயன்படும் கம்பளம் (throw rug)  <br> <span இணைப்பு="7-" class="இணைப்பு">263 பிரின்சங்கராட்டு </span>- ஆமித்தர்தாமில் உள்ள ஒரு கால்வாயை ஒட்டிய தெருவில் இருக்கும் மறைவிடத்தின் முகவரி (263 Prinsengracht)  <br> <span இணைப்பு="8-" class="இணைப்பு">பங்கீடு உரிமைச்சீட்டு </span>- எவுடர்கள் தங்களை தச்சுக்காரர்கள் என்று நிறுவி உணவுப்பொருட்களை வாங்கிக்கொள்ள கொடுக்கப்பட்டச் சீட்டு (Ration Coupon)  <br> <br>

<span வெளி_இணைப்பு="மொழிபெயர்ப்புகள்/ஆனாப்பிராங்கின்_நாட்குறிப்பு/முன்னுரை" class="இணைப்பு">முன்னுரை</span> <br> திசம்பர் 7, திங்கள், 1942 <br> செல்லமான கிட்டி, <br> &emsp;&emsp;அனூக்காவும் தூயவர் நிக்கோலசு திருநாளும் இந்த ஆண்டு கிட்டத்தட்ட இணைந்தே வந்துள்ளது; இரண்டுக்கும் ஒரே ஒரு நாள்தான் இடைவெளி. அனூக்காவுக்கு தடபுடலாக ஒன்றும் பண்ணவில்லை, சும்மா பரிசுகளை பரிமாறிக்கொண்டோம் பிறகு காந்தல்களை ஏற்றினோம். காந்தல்களின் இருப்பு குறைவாக இருந்ததால் வெறும் பத்து மணித்துளிகளே ஏற்றினோம், ஆனால் நாங்கள் பாடல்களை பாடும் வரை அதெல்லாம் பொருட்டே அல்ல. திரு வான் இடான் மரத்தில் ஒரு<span இணைப்பு="1_" class="இணைப்பு"> விளக்கை </span>செய்துள்ளார், அதனால் அந்த குறையும் தீர்ந்தது. <br>  <br> &emsp;&emsp;காரிக்கிழமை தூயவர் நிக்கோலசு திருநாளன்று மிகுந்த வேடிக்கையாக இருந்தது. இரவு விருந்தின் போது வெப்பியும் மீப்பும் மும்முரமாக அப்பாவின் காதில் குசுகுசுத்தபடி இருந்தனர், எங்களுக்கு ஆர்வத்தை தூண்டியது மேலும் அவர்கள் எதையோ செய்யவிருக்கிறார்கள் என்று ஐயப்பட்டோம். எதிர்ப்பார்த்த மாதிரியே, எட்டு மணிக்கு இருட்டில் நாங்கள் எல்லோரும் கீழ்த்தளத்திற்கு படையெடுத்தோம் (அது எனக்கு நடுக்கத்தை அளித்தது, பாதுகாப்பாக மேலே வந்துவிட வேண்டும் என்று வேண்டிக்கொண்டும்!) திட்டுடையறையை நோக்கி. அந்த அறையில் விளக்கை போட்டுக்கொள்ளலாம் அதில் பலகணி ஏதுமில்லை. விளக்கை போட்டவுடன், அப்பா நிலைப்பேழையை திறந்தார்.  <br>  <br> &emsp;&emsp;"ஐ!" நாங்கள் எல்லோரும் கத்தினோம். <br>  <br> &emsp;&emsp;மூலையில் ஒரு பெரிய கூடை, வண்ணத்தாள்களால் ஒப்பனை செய்யப்பட்டு மேலும்<span இணைப்பு="2_" class="இணைப்பு"> கருப்பு பீட்டரின் </span>ஒரு முகத்திரையும்.  <br>  <br> &emsp;&emsp;வல்லே நாங்கள் அந்த கூடையை எங்களோடு மேலே எடுத்துக்கொண்டு போய்விட்டோம். உள்ளே எல்லோருக்கும் ஒரு பரிசு இருந்தது, பொருத்தமான ஒரு தொடையுடன். உனக்கு தூயவர் நிக்கோலசு திருநாள் அன்று மக்கள் பகிரும் பாக்களைப் பற்றி நங்கு தெரியும் என்பதால் அவற்றை இங்கு குறிப்பிடப்போவதில்லை.  <br>  <br> &emsp;&emsp;நான் ஒரு பாப்பா பொம்மையை பெற்றேன், அப்பாவுக்கு முட்டணிகள், மேலும் பல. எப்படியிருப்பினும் இது ஒரு நல்ல ஏடல், அப்புறம் நாங்கள் எட்டு பேரும் இதற்குமுன் தூயவர் நிக்கோலசு திருநாளை கொண்டாடியதில்லை என்பதால், தொடங்குவதற்கு இது ஒரு நல்ல நேரம்.  <br>  <br> உனது, ஆனா. <br> பி.கு. நாங்கள் கீழ்த்தளத்தில் உள்ளவர்களுக்கும் பரிசுகளை வைத்திருந்தோம், அந்த நாட்களிலிருந்து எஞ்சியவை; கூடவே மீப்பும் வெப்பியும் காசு கொடுப்பதில் எப்பொழுதும் நன்றியுணர்வுடன் இருக்கிறார்கள்.  <br>  <br> &emsp;&emsp;திரு வான் இடானின் சாம்பற்கிண்ணம், திரு துசலின் சட்டகம் மற்றும் அப்பாவின் முட்டணி இவற்றையெல்லாம் செய்தது வேறு யாருமல்ல திரு வாக்குசில் தான் என்று கேட்டு அறிந்தோம், இன்று. எப்படி ஒருவர் இவ்வளவு கைத்திறமையுடன் இருக்கமுடிகிறது என்று எனக்கு புதிராக இருக்கிறது! <br>  <br> திசம்பர் 10, வியாழன், 1942 <br> செல்லமான கிட்டி, <br> &emsp;&emsp;திரு வான் இடான் இறைச்சி, தொத்திறைச்சி மற்றும் மசாலை வணிகத்தில் இருந்தவர். அவரது மசாலை அறிவுக்காகவே அவர் வேலைக்கு சேர்க்கப்பட்டார், இருப்பினும், எங்கள் பெருத்த உவகைக்கு, அவரது தொத்திறைச்சி திறமைகள் இப்பொழுது மிகவும் பயனுள்ளதாக இருக்கிறது. <br>  <br> &emsp;&emsp;நாங்கள் பெருமளவு இறைச்சியை (அட, பங்கீட்டு அளவுக்கு உள்ளாக தான்) வரப்போகும் கடுமையான காலத்தை எதிர்கொள்ளவே இப்படி சேமித்து வைக்கலாம் என்று திட்டமிட்டோம். திரு வான் இடான் தொத்திறைச்சி, அரத்தக் கொழுக்கட்டை மற்றும் கொத்துக்கறி செய்யலாம் என்று முடிவு செய்தார். எனக்கு வேடிக்கையாக இருந்தது அவர் இறைச்சியை அரைப்பானில்: ஒரு முறை, இரு முறை, மூன்று முறை போட்டு எடுத்தார். பிறகு மற்ற பொருட்களை அரைத்த இறைச்சியுடன் சேர்த்தார் பிறகு ஒரு நீண்ட குழாயைக் கொண்டு கலவையை உறைகளுக்குள் திணித்தார். நாங்கள் தொத்திறைச்சியை ஊறுகாயுடன் மதிய உணவாக சாப்பிட்டோம், ஆனால் அரத்தக் கொழுக்கட்டை, குடுவையில் அடைக்க இருப்பதால், முதலில் அது உலர வேண்டும், மேலிருந்து தொங்கிக் கொண்டிருக்கும் கம்பியில் மாட்டிவைத்திருக்கிறோம். அறைக்குள் நுழையும் அனைவரும் தொங்கிக்கொண்டிருக்கும் அரத்தக் கொழுக்கட்டையை பார்த்ததும் வெடித்து சிரிப்பார்கள். அது ஒரு வேடிக்கையான காட்சி.  <br>  <br> &emsp;&emsp;அடுகைமனை இறைச்சிக்கூடாமாகியது. திரு வான் இடான், அவரது மனைவியின் ஏறாப்பை உடுத்திக் கொண்டு, எப்போதும் இல்லாத அளவு குண்டாக தெரிய, இறைச்சியை வைத்து வேலை செய்து கொண்டிருந்தார். அரத்தக்கறையான கைகள், சிவந்த முகம் அப்புறம் கறைபடிந்த ஏறாப்பு, என்னது இது அவரை பார்க்க ஒரு உண்மையான கடாவெட்டியை போல இருக்கிறது. திருமதி வான் இடான் எல்லாவற்றையும் ஒரே நேரத்தில் செய்ய முயற்சித்துக்கொண்டிருந்தார்: புத்தகத்தை வைத்துக்கொண்டு தச்சை கற்றுக்கொள்வது, அணத்தை கிண்டுவது, இறைச்சியை பார்த்துக்கொள்வது, பெருமூச்செறிந்து கொண்டு தன் உடைந்த விலாவை பற்றி முனங்கிக்கொண்டும் இருந்தார். அதுதான் நடக்கும், கிழட்டுக் கட்டைகள்(!) தங்கள் கொழுத்த புட்டத்தை குறைக்கவேண்டி முட்டாள்தனமான உடற்பயிற்சிகளை செய்தால்! துசலுக்கு கண்ணில் நோய்த்தொற்று, அடுப்புக்கு பக்கத்தில் உட்கார்ந்துகொண்டு சாமந்தி கொழுந்துநீரை கண்களில் ஒத்திக்கொண்டிருந்தார். பிம், பலகணி வழியாக வரும் கதிரொளியின் மீது உட்கார்ந்துகொண்டு இருந்தார், அதனை தவிர்க்க இருக்கையை அப்படியும் இப்படியும் நகர்த்திக்கொண்டே இருந்தார். அவரது ஊதை அவருக்கு தொந்தரவாக இருந்திருக்க வேண்டும் ஏனென்றால் கொஞ்சம் குனிந்தபடி இருந்தார் மேலும் திரு வான் இடான் மீது ஒரு கண் வைத்தபடி கடுந்துயர் கொண்ட முகத்துடன் இருந்தார். அவரை பார்க்க ஏழை வீடுகளில் உள்ள பழுத்த இயலாதாரை போல் தோன்றினார். பீட்டர், அந்த பூசை, மூசியுடன் கும்மாளம் அடித்துக்கொண்டு திரிந்தான், அம்மா மார்கோட்டு மற்றும் நான் மூவரும் அவித்த உருளைகளின் தோலை உரித்துக்கொண்டு இருந்தோம். நீ நன்கு கவனித்தால் தெரியும், நாங்கள் யாருமே உருப்படியாக ஒன்றும் செய்யவில்லை, ஏனென்றால் நாங்கள் எல்லோரும் திரு வான் இடானையே பார்ப்பதில் கவனமாக இருந்தோம். <br>  <br> &emsp;&emsp;துசல் தன் பற்பண்டுவ பயிற்சியை தொடங்கினார். விளையாட்டுக்கு அவரது முதல் நோயாளியுடன் நடந்ததை விளக்குகிறேன்.  <br>  <br> &emsp;&emsp;அம்மா துணி தேய்த்துக்கொண்டிருந்தார் அப்புறம் திருமதி வான் இடான், முதல் இரை, அறையின் நடுவே ஒரு இருக்கையில் அமர்ந்திருந்தார். துசல், மிகுந்த சிறப்புடைய ஒன்றாக தனது பெட்டியை திறந்தார், ஒ இடி கொலோனை கேட்டார் அதை நோய்த்தடுப்பாக பயன்படுத்தலாம், அப்புறம் கன்னெய் களிம்பு, மெழுகுக்கு பகரம் அது. திருமதி வான் இடானின் வாய்க்குள் பாரத்தார். வலியால் முகம் சுளிக்க வைக்கும் மேலும் தான் தொடும்போதெல்லாம் அவரை கதறவிடும் இரண்டு பற்களை கண்டறிந்தார் துசல். நீண்ட ஆய்வுக்கு பிறகு (திருமதி வான் இடானுக்குத் தான் நீண்டநேரம், ஏனெனில் இரண்டு மணித்துளிகளுக்கு மேல் அது ஆகியிருக்காது), துசல் ஒரு பற்குழியை சுரண்டி எடுக்க தொடங்கினார். ஆனால் அவரை திருமதி வான் இடான் எடுக்க விடுவதாக இல்லை. கைகளையும் கால்களையும் ஆட்டிக்கொண்டே இருந்தார், கடைசியில் துசல் அவரை தனது சலாகையுடன் விட்டுவிட்டார், அது திருமதி வான் இடானின் பல்லுக்குள் சிக்கிக்கொண்டது. அதுதான் தரமாக செய்தது! திருமதி வான் இடான் எல்லா திக்கிலும் காட்டுத்தனமாக அடித்து நொறுக்கினார், கதறினார் (வாய்க்குள் அப்படி ஒரு கருவியை வைத்துக்கொண்டு எவ்வளவு கதற முடியுமோ அவ்வளவு), அதை எடுக்க முயற்சித்தார், ஆனால் அதை மேலும் உள்ளே தான் தள்ள முடிந்தது. திரு துசல், இடுப்பில் கைகளை வைத்துக்கொண்டு, இக்காட்சியை அமைதியாக உள்வாங்கிக்கொண்டு இருந்தார், மற்ற பார்வையாளர்கள் யாவரும் சிரித்து முழங்கிக்கொண்டு இருந்தனர். அட கண்டிப்பாக, அது எங்களின் தரங்கெட்ட செயல்தான். ஒருவேளை நானாக இருந்தால், கண்டிப்பாக அதைவிட உரக்கக் கதறியிருப்பேன். ஏகப்பட்ட நெளிவுகள், எத்துகள், கதறல்கள் மற்றும் கூப்பாடுகளுக்கு பிறகு திருமதி வான் இடான் அந்த பொருளை வாயிலிருந்து பிடுங்கி எடுத்தார். அப்புறம் திரு துசல் எதுவுமே நடக்காதது போல மீண்டும் தன் வேலைகளை தொடர்ந்தார். திருமதி வான் இடான் மேலும் எந்த முட்டாள்தனமும் செய்வதற்கு முன்பு அவர் வல்லே முடித்துவிட்டார். ஆனால் அவருக்கு இதற்கு முன் இல்லாத அளவு அதிக ஏந்துமாந்து கிட்டியது: குறைந்தது இரண்டு உதவியாளர்கள்: திரு வான் இடானும் நானும் எங்கள் பணியை செவ்வையாக செய்தோம். இந்த மொத்த காட்சியையும் பார்த்தால் அந்த காலத்தைச் சார்ந்த<span இணைப்பு="3_" class="இணைப்பு"> "தன் வேலையிலுள்ள போலி பண்டுவர்" </span>என்ற உருவரையை ஒத்திருக்கிறது. இந்த சமயத்தில், எப்படியிருப்பினும், நோயாளி ஓச்சலொழிவின்றி இருக்கிறார், ஏனெனில் அவர் "தன்" அணத்தின் மீதும் "தன்" உணவின் மீதும் ஒரு கண்ணு வைத்திருக்க வேண்டியிருக்கிறது. ஒன்று மட்டும் உறுதி: திருமதி வான் இடான் அடுத்து  பல்லைக் கொண்டுவந்து காட்ட இன்னும் நிறைய நாள் பிடிக்கும்.  <br>  <br> உனது, ஆனா. <br>  <br> திசம்பர் 13, ஞாயிறு, 1942 <br> அன்பு கிட்டி,  <br> &emsp;&emsp;நான் இப்ப முன்னலுவலகத்தில் அவுசாகவும் வசதியாகவும் அமர்ந்தபடி தடித்த கடிகைகளின் பொத்தல்களின் ஊடே வீதியை பார்த்துக்கொண்டு இருக்கிறேன். மங்கலாக இருக்கிறது, ஆனால் எழுதும் அளவுக்கு வெளிச்சம் இருக்கிறது.  <br>  <br> &emsp;&emsp;இது உண்மையில் வித்தகமாக இருக்கிறது, நடந்து செல்லும் மாந்தர்களை பார்ப்பது. அவர்கள் எல்லோரும் ஏதோ பரபரப்பாக போகிறார்கள், அவர்களது கால்களாலேயே தடுக்கி விழுந்துவிடுவார்கள் போல. மிதிவண்டியில் செல்பவர்கள் 'சர்' என்று பாய்கிறார்கள், என்னால் யார் போவது என்று கூட பார்க்க முடியவில்லை. இந்த பகுதியில் வாழும் மக்கள் யாரும் பார்ப்பதற்கு அவ்வளவு கவர்ச்சியாக இல்லை. குறிப்பாக இந்த குழந்தைகள் சாம்பற்குண்டிகளாக இருக்கிறார்கள், பத்தடி கம்பைக் கொண்டும் நீ தொட விரும்பமாட்டாய். மூக்கு ஒழுகும் உண்மையான குடிசைப் பகுதி குழந்தைகள். அவர்கள் பேசுவதை மிகவும் கடினப்பட்டு தான் புரிந்துகொள்ள வேண்டும்.  <br>  <br> &emsp;&emsp;நேற்று மதியம், நானும் மார்கோட்டும் குளிக்கும் போது பேசிக்கொண்டோம், "ஒருவேளை அங்கு நடந்து செல்லும் குழந்தைகள் ஒவ்வொருவராக தூண்டில் போட்டு இழுத்து தொட்டியில் அமுக்கி, உடுப்புகளை தோய்த்து, தைத்து அப்புறம்..." <br> &emsp;&emsp;"அப்புறம் மறுநாளே முன்னாடி எவ்வளவு அழுக்கா இருந்துச்சுங்களோ அவ்வளோ அழுக்காகவும் கந்தலாகவும் ஆக்கிடுங்க", என்றாள் மார்கோட்டு.  <br>  <br> &emsp;&emsp;நான் அலப்புகிறேன். பார்ப்பதற்கு மேலும் பல காட்சிகள் உள்ளது மகிழியங்கிகள், படகுகள் மற்றும் மழை. நான் அமிழ் தண்டூர்தியையும் குழந்தைகளையும் கேட்கிறேன், மேலும் நான் என்னோடு திளைக்கிறேன். <br>  <br> &emsp;&emsp;நம் எண்ணங்களும் நம்மைப் போல சிறுசிறு மாற்றங்களுக்கு உள்ளாகிறது. அவைகள் இந்த உருளியை போல, எவுடர்களில் இருந்து உணவுக்கு சுழலும், உணவிலிருந்து அரசியலுக்கு சுழலும். எவுடர்களை பற்றி பேசுவதால் சொல்கிறேன், நேற்று இரண்டுபேரை பார்த்தேன், கடிகையின் ஊடே நோட்டமிடுகையில். எனக்கு ஏதோ உலகின் ஏழு இறும்பூதுகளில் ஒன்றை நோக்குவதாக உணர்ந்தேன். நான் அவர்களை அதிகாரிகளிடம் மாட்டிவிட்டுட்டு இப்பொழுது அவர்களுடைய போகூழை உளவு பார்ப்பது போல், அது எனக்கு ஒரு வேடிக்கையான உணர்வை கொடுத்தது. <br>  <br> &emsp;&emsp;எங்களுக்கு எதிரே ஒரு படகுவீடு உள்ளது. அந்த கப்பலோட்டி தன் மனையாள் மற்றும் குழந்தைகளுடன் அங்கு வசிக்கிறான். அவனுக்கு ஒரு சிறிய குரைக்கும் நாய் உள்ளது. நாங்கள் அறிந்ததெல்லாம் அந்த நாயின் சிறுகுரைப்பும் அது கப்பற்தளத்தில் சுத்திசுத்தி ஓடும்போது தெரியும் அதன் வாலும் தான். ஓ, என்ன ஒரு கொடுமை, இப்பதான் மழை பெய்ய துடங்குது, பெரும்பாலானவர்கள் குடைக்குள் மறைகிறார்கள். நான் பார்க்கக்கூடியவை எல்லாம் மழைக் காப்பங்கிகளும் தொடர்ந்து செல்லும் கவிப்பு அணிந்த தலைகளின் பின்பக்கத்தையும் தான். உண்மையில் எனக்கு பார்க்க வேண்டிய தேவையே இல்லை. சும்மா அப்படி பார்த்தாலே போதும் பெண்களை கண்டுகொள்வேன்: உருளைக்கிழங்கு தின்னு ஊதிப்போனவர்கள், சிவப்பு அல்லது பச்சை குப்பாயமும் பொத்தல் விழுந்த சோடுகளும், அவர்கள் கைகளில் ஆடிக்கொண்டிருக்கும் ஒரு அங்காடி பை, பொலிவற்று இல்லையென்றால் நட்பார்ந்து தோன்றும் முகம், அவர்களின் கணவர்களது மனநிலையை பொருத்தது. <br>  <br> உனது, ஆனா. <br>  <br> திசம்பர் 22, செவ்வாய், 1942 <br> செல்ல கிட்டி, <br> &emsp;&emsp;கால் கல்லன் வெண்ணெய் கூடுதலாக திருப்பிறப்பு திருநாளுக்காக கிடைக்கப்போகிறது, இதை கேட்டதும் மொத்த புறக்கட்டும் உள்ளக் களிப்புற்று இருக்கிறது. செய்தித்தாளைப் பொறுத்தவரை எல்லோரும் அரை கல்லன் வாங்கிக்கொள்ளலாம், ஆனால் அதெல்லாம் அரசாங்கத்திடம் இருந்து பங்கீடு அட்டைகளை பெற்றுக்கொள்ள வாய்க்கப்பெற்ற ஆதன்களுக்குத் தான். எங்களை போல் ஒளிந்திருக்கும் எவுடர்களுக்கு இல்லை, எங்களால் எட்டு அல்ல நான்கு பங்கீடு அட்டைகளே கள்ளச்சந்தையில் வாங்க முடியும். நாங்கள் எல்லோரும் வெண்ணெயை வைத்து ஏதோ ஒன்றை வெதுப்பப் போகிறோம். இன்று காலை இரண்டு பணியங்களையும் ஒரு தட்டு மாச்சில்லுகளையும் செய்தேன். மேலே ஒரே பரபரப்பாக இருக்கிறது, அப்புறம் அம்மா சொல்லிவிட்டார் வீட்டுவேலைகளை எல்லாம் நான் முடிக்கும்வரை படிக்கவோ வாசிக்கவோ கூடாது.  <br>  <br> &emsp;&emsp;திருமதி வான் இடான் தன் காயம்பட்ட விலாவை படுக்கையில் படுத்தபடி பேணிக்கொண்டு இருந்தார். நாள் முழுதும் நொட்டைச் சொல் சொல்லிக்கொண்டு இருக்கிறார், தொடர்ந்து கட்டுத்துணியை மாற்றவேண்டி வற்புறுத்துகிறார், மேலும், பொதுவாகவே எதிலும் மனநிறைவு கொள்வதில்லை. அவர் மீண்டும் எழுந்து அவரே கழுவத் தொடங்கினால் எனக்கு பெருத்த மகிழ்ச்சியாக இருக்கும், நான் இதை ஒப்புக்கொள்ள வேண்டும், அவர் மிகவும் கடுமையாக உழைப்பவர் மற்றும் கருக்காயிருப்பார், அப்புறம் அவரது உடலும் உள்ளமும் நல்ல இயல்பில் இருக்கும்வரை அவர் கொஞ்சம் கொண்டாட்டத்துடனே இருப்பார்.  <br>  <br> &emsp;&emsp;நான் காலை நேரங்களில், "அதிக" ஒலி எழுப்புகிறேன் என்பதற்காக, குறைவாகவே "சு சு" கேட்பதாலோ ஏனோ, எனது செல்ல அறைவாசி இரவு முழுக்கவும் எனக்கு "சு சு" சொல்ல திட்டமிட்டிருக்கிறார். அவரை பொறுத்தவரை நான் இப்படி அப்படி திரும்பக்கூட கூடாது. அவர் சொல்லுவதை எல்லாம் நான் கேட்பதாக இல்லை, அப்புறம் அடுத்தவாட்டி அவரெனக்கு சூணு சொன்னார் என்றால் நானும் அவருக்கு சூணு திருப்பிச் சொல்லப்போறேன். <br>  <br> &emsp;&emsp;நாட்கள் செல்ல செல்ல அவரது கொதிப்பும் இறுமாப்பும் அதிகரிக்கிறது. அந்த மொத ஒரு வாரம் தவிர, அவர் பெருந்தன்மையாக உறுதிமொழிந்த மாச்சில்லுகளை கண்ணிலேயே காட்டவில்லை. அவர் குறிப்பாக ஞாயிற்றுக்கிழமை அன்று கடுப்பேத்துவர், பொழுது விடியலின் பொழுது பத்துமணித்துளிகள் உடற்பயிற்சி செய்கிறேன் என்று விளக்கைப் போடுவார்.  <br>  <br> &emsp;&emsp;எனக்கு, இந்த கொடுமை பல மணி நேரங்களுக்கு நீடிப்பதாக உணர்கிறேன், ஏனென்றால் மெத்தையை நீட்ட தலைக்கு வைத்திருந்த நாற்காலிகள், என் தூக்கத்தின் இடையில் தொடர்ந்து ஆட்டப்படுகிறது. தன் ஆயத்த உடற்பயிற்சிகளை கடுமையான கை சுற்றுதல்களுடன் முடித்துக்கொண்டு, ஆண்டை அவர்கள் உடைவுடுத்தத் தொடுங்குவார். அவரது உள்ளாடை கொக்கியில் மாட்டிவிடப்பட்டு இருக்கும், எனவே முதலில் அதை எடுக்க ஆடி அசைந்தபடி என் மெத்தைமேல் சாய்வது பின் எடுப்பது. அவரது கழுத்துக்கச்சையோ மேசை மீது இருக்கும், எனவே மீண்டும் நாற்காலிகளை தள்ளிக்கொண்டும் இடித்துக்கொண்டும் போவார். <br>  <br> &emsp;&emsp;நான் இனிமேலும் அந்த அருவருப்பான முதியவரை பற்றி முக்கிமுனகி உன் நேரத்தை வீணடிக்கக் கூடாது. அது எதற்கும் உதவப் போவதில்லை. பழிவாங்குவதற்கான எனது திட்டங்கள், எடுத்துக்காட்டாக மின்விளக்கை கழட்டிவிடுவது, அவரது உடுப்புகளை மறைத்து கதவை பூட்டிவிடுவது, இப்படி அனைத்தையும், என் தலையெழுத்து, அமைதியின் பேரால் கைவிடவேண்டி இருக்கிறது.  <br>  <br> &emsp;&emsp;ஓ, நான் பொறுப்புள்ளவளாக மாறிக்கொண்டு வருகிறேன்! நாங்கள் இங்கு பகுத்தறிவோடு எல்லா செயல்களையும் செய்யவேண்டும்: படிப்பது, கேட்பது, நாவை அடக்குவது, அடுத்தவருக்கு ஒத்தாசை செய்வது, கனிவோடு பழகுவது, விட்டுக்கொடுத்து நடப்பது மேலும் வேறென்ன எனக்கு தெரியவில்லை! நான் எனது பகுத்தறிவை பற்றி அஞ்சுகிறேன், முதலில் சொல்லவேண்டும் என்றால் அதன் இருப்பு குறைந்துகொண்டே இருக்கிறது, விரைவில் தீர்ந்துவிடும் போல் இருக்கிறது, மேலும் போர் முடிந்ததும் ஒன்றும் மீதி இருக்காது போல. <br>  <br> உனது, ஆனா <br>  <br> சனவரி 13, அரிவன், 1943 <br> செல்லமான கிட்டி,  <br> &emsp;&emsp;இன்று காலை, நான் தொடர்ந்து இடையூறுக்கு உள்ளானேன், அதனால் நான் தொடங்கிய எதையும் முடிக்க முடியவில்லை. <br>  <br> &emsp;&emsp;நாங்கள் புதிதாக ஒரு பொழுதுபோக்கை வைத்திருக்கிறோம், பெயர், அரைத்த சாறை பொட்டலம் போடுதல். சாறு, ஈசு குழுமத்தின் ஒரு விற்பனைப் பொருள். திரு கீகுலருக்கு இந்த வேலையை செய்வதற்கு ஆட்கள் கிடைக்கவில்லை, ஒரு பக்கத்தில், நாங்கள் செய்து தந்தால் இது மலிவாக இருக்கும். இதைப்போலத் தான் சிறைச்சாலைகளில் அவர்கள் வேலை செய்கிறார்கள். இது நம்ப முடியாத அளவுக்கு சலிப்பூட்டுகிறது, அப்புறம் எங்களை கிறுகிறுப்பவர்களாகவும் கெக்கலிப்பவர்களாகவும் ஆக்குகிறது.  <br>  <br> &emsp;&emsp;வெளியில் நடுக்கமூட்டுகிற செயல்கள் நடந்துகொண்டு இருக்கிறது. இரவோ காலையோ எந்நேரமும் ஏழை ஏதிலார்களை அவர்களது வீடுகளில் இருந்து இழுத்துக்கொண்டு போகிறார்கள். அவர்களுக்கு எடுத்துச்செல்ல அனுமதித்தது ஒரு மூட்டையும் கொஞ்சம் கைகாசும் தான், இருப்பினும், அதையும் வழியில் பறித்துக்கொள்கிறார்கள். குடும்பங்கள் துண்டாடப்படுகின்றன; ஆண், பெண் மற்றும் குழந்தைகள் பிரிக்கப்படுகிறார்கள். பள்ளியை விட்டு வரும் குழந்தைகள் காணாமற் போன தங்கள் பெற்றோரை தேடுவர். அங்காடிக்குச் சென்று வந்த பெண்களுக்கு மூடப்பட்ட தங்கள் வீடுகளும் மறைந்து போன தங்கள் குடும்பங்களும் தான் இருக்கும். ஓளாண்டில் உள்ள கிறித்தவர்களும் அச்சத்தில் தான் உள்ளனர், ஏனென்றால் எங்கு அவர்களது பிள்ளைகளை செருமனிக்கு அனுப்பிவிடுவார்களோ என்று. எல்லோரும் அச்சத்தில் உள்ளனர். எல்லா இரவும் நூற்றுக்கணக்கான வானூர்திகள் செருமானிய நகரங்களை நோக்கி ஓளாண்டின் மீது பறந்து செல்கிறது, செருமானிய மண்ணில் குண்டுகளை விதைக்க. ஒவ்வொரு மணி நேரமும் நூற்றுக்கணக்கில், இல்லை ஆயிரக்கணக்கில் கூட இருக்கலாம், ஆப்பிரிக்காவிலும் உருசியாவிலும் மக்கள் கொல்லப்படுகிறார்கள். யாராலும் இச்சண்டையில் இருந்து விலகி நிற்கமுடியவில்லை, மொத்த உலகமும் போரில் உள்ளது,<span இணைப்பு="4_" class="இணைப்பு"> நட்பு நாடுகள் </span>சிறப்பாகவே செயல்படுகிறார்கள், இருப்பினும் இதற்கு ஒரு முடிவுகாலம் இன்னும் தென்படவில்லை. <br>  <br> &emsp;&emsp;எங்களை பொறுத்தவரை, நாங்கள் கொஞ்சம் கொடுத்துவைத்தவர்கள். இலக்கக் கணக்கான மக்களைவிட ஆகூழ் உடையவர்கள். இங்கு அமைதியாகவும் பாதுகாப்பாகவும் இருக்கிறது, மற்றும் நாங்கள் எங்கள் காசைக் கொண்டு எங்களுக்கு உணவை வாங்கிக்கொள்கிறோம். நாங்கள் மிகவும் தன்னலமுடையவர்கள், "போருக்கு பிறகு" என்று பேசுகிறோம், புத்தாடைகளையும் சோடுகளையும் எதிர்பார்க்கிறோம், உண்மையில் நாங்கள் என்ன செய்திருக்க வேண்டும், போர் முடிந்ததும் அடுத்தவர்களுக்கு உதவிட, எங்களால் முடிந்தவரை மீட்டெடுக்க, ஒவ்வொரு காசையும் சேர்த்து வைக்க வேண்டும். <br>  <br> &emsp;&emsp;இப்பகுதியில் சுற்றித்திரியும் குழந்தைகள் மெல்லிய சட்டைகளையும் கட்டை சோடுகளையும் போட்டுக்கொண்டு திரிகிறார்கள். அவர்களிடம் குப்பாயங்கள் இல்லை, தலைக் கவிப்புகள் இல்லை, காலுறைகள் இல்லை அப்புறம் அவர்களை கைத்தூக்கிவிடவும் ஆளில்லை. பசிப்பிடுங்கலை தணித்துக்கொள்ள மஞ்சள் முள்ளங்கியை கடித்துக்கொள்கிறார்கள், தங்கள் உறைந்த வீடுகளில் இருந்து உறைந்த தெருக்கள் வழியாக மிகவும் உறைந்துபோன பள்ளி வகுப்புகளுக்கு நடந்து செல்கிறார்கள். ஓளாண்டில் நிலைமை மிகவும் மோசமாக இருக்கிறது, கூட்டம் கூட்டமாக குழந்தைகள் தெருக்களில் போகிறவர்களை மறித்து துண்டு அப்பத்துக்காக கையேந்துகிறார்கள். <br>  <br> &emsp;&emsp;என்னால், இந்த போரினால் நேர்ந்த துயரங்களை, நேரக்கணக்கில் உன்னிடம் சொல்லிக்கொண்டு இருக்கமுடியும். ஆனால் என்னைத்தான் அது மேலும் வருத்தமுற்றவளாக மாற்றிவிடும். என்னால் இயன்றதெல்லாம் இதன் முடிவுக்காக காத்திருப்பது, எந்த அளவுக்கு பொறையுடன் இருக்க முடியுமோ அந்த அளவுக்கு. எவுடர்களும் கிறித்தவர்களும் வேறுபாடின்றி காத்திருக்கிறார்கள், மொத்த உலகமும் காத்துக்கொண்டு இருக்கிறது, மற்றும் பலர் தங்கள் சாவுக்காக காத்துக்கொண்டு இருக்கிறார்கள்.  <br>  <br> உனது, ஆனா <br>  <br> சனவரி 30, காரி, 1943 <br> இனிய கிட்டி,  <br> &emsp;&emsp;நான் கோபத்தில் கொதித்துக்கொண்டு இருக்கிறேன், ஆனால் அதை வெளிக்காட்ட முடியவில்லை. எனக்கு காட்டுக்கத்துக் கத்த வேண்டும், தரையை காலால் உதைக்க வேண்டும், அம்மாவை பிடித்து நன்றாக உலுக்க வேண்டும், அழ வேண்டும், அப்புறம், எனக்கு தெரியவில்லை என்ன பண்ணுவதென்று. ஏனென்றால் நாளுக்கு நாள் அவர் என் மீது வீசியெறியும் அருவருப்பான வசைகளும் வக்கணங்களும் ஏளன பார்வைகளும், நாணை வலித்துக்கட்டிய வில்லில் இருந்து கிளம்பும் அம்பைப் போல் என்னை தைத்தெடுக்கிறது, அவைகளை எல்லாம் என் உடலில் இருந்து எடுக்கவே முடியாது. எனக்கு அவர்களை பார்த்து கத்த வேண்டும் அம்மா, மார்கோட்டு, வான் இடான்கள், துசல் அப்புறம் அப்பாவும் தான்: "என்னை தனியா விடுங்க, ஓர் இரவாவது எறியும் கண்களும் குடையும் மண்டையும் இன்றி என்னை அழவைக்காமல் தூங்க விடுங்க. என்னை போக விடுங்க, எல்லாத்தை விட்டுட்டு, இந்த உலகத்தை விட்டே போக விடுங்க!" ஆனால் அதை என்னால் செய்ய முடியாது. என்னால் அவர்கள் எனக்கு ஏற்படுத்திய காயங்களையோ எனக்குள்ள கேள்விகளையோ பார்க்க விடமுடியாது. அவர்களது இரக்கத்தையோ நட்பார்ந்த நகைப்பையோ என்னால் தாங்கிக்கொள்ள இயலாது. அது என்னை மேலும் கதறியழவே செய்யும்.  <br>  <br> &emsp;&emsp;நான் தளுக்கித்திரிவதாக எல்லோரும் நினைக்கிறார்கள், நான் பேசினால் ஏளனம், நான் அமைதியாக இருந்தால் திமிர், நான் விடையளித்தால் வஞ்சம், நான் ஒரு நல்ல ஏடல் எடுத்துரைத்தால் சோம்பேறி, நான் சோர்ந்திருந்தால் தன்னலம், நான் ஒரு கடி அதிகமாக எடுத்துக்கொண்டால், முட்டாள், கோழை, கணக்குப்பண்ணு, இன்னும், இன்னும் எத்தனையோ. நாள் முழுதும் நான் கேட்பதெல்லாம், என்னவொரு கொதித்துப்போன குழந்தை நான், என்னதான் சிரித்து ஒதுக்கினாலும் கண்டுகொள்ளாமல் இருப்பதாக காட்டிக்கொண்டாலும், நான் அவற்றை பார்த்துக்கொண்டு தான் இருக்கிறேன். நான் கடவுளிடம் எனக்கு இன்னொரு தனித்துவத்தை கேட்க வேண்டும் என்று விரும்புகிறேன், அதுதான்: யாரையும் சினமூட்டாமல் இருப்பது. ஆனால் அது நடக்க வாய்ப்பே இல்லை. என் பிறவிகுணத்துள் நான் மாட்டிக்கொண்டு இருக்கிறேன், இருப்பினும் நான் உறுதியாக இருக்கிறேன் நான் ஒன்றும் மோசமானவள் அல்ல. ஆயிரம் ஆண்டுகள் ஆனாலும் அவர்களுக்கு ஐயம் எழாத வண்ணம் எல்லோரிடமும் நயந்து பழக என்னால் முடிந்தவற்றை செய்கிறேன். நான் மேற்தளத்தில் இருக்கையில் எல்லாவற்றையும் சிரித்து ஒதுக்கிவிட முயல்கிறேன், ஏனென்றால் எனது இன்னல்களை அவர்கள் பார்ப்பதை நான் விரும்பவில்லை.  <br>  <br> &emsp;&emsp;பலமுறை, தொடர்ச்சியான பொருளற்ற வசைவக்கணங்கள் வந்ததும், நான் அம்மாவிடம் தெறித்தேன்: "நீங்க என்ன சொன்னாலும் எனக்கு எந்து கவலையுமில்லை. உங்களுக்கு என்னை கைக்கழுவி விட்டா என்ன--நான் ஒரு வீணாப்போனவள்." அட கண்டிப்பாக, திருப்பிப் பேசக் கூடாது என்று சொல்லுவார் அப்புறம் இரண்டு நாட்களுக்கு கிட்டத்தட்ட ஒதுக்கிவைத்துவிடுவார். பிறகு அவர் எல்லாவற்றையும் மறந்துவிடுவார் பின் எல்லாரையும் நடத்துவது போல் என்னையும் நடத்துவார்.  <br>  <br> &emsp;&emsp;ஒரு நாள் சிரித்து பழகுவது மறுநாள் நஞ்சுமிழ்வது இப்படியெல்லாம் என்னால் இருக்கவே முடியாது. அதைக்காட்டிலும் நான் நடுநிலையை தேர்ந்தெடுக்கிறேன், அவ்வளவு நடுவாக இல்லை, எனது எண்ணங்களை எனக்குள்ளேயே வைத்துக்கொள்வது. ஒருக்கால் சிலநேரம் என்னை எப்படி எளக்காரமாக நடத்துகிறார்களோ நானும் அவர்களை அப்படி எளக்காரமாக நடத்துவேன். ஓ, அது என்னால் முடிந்தால் தானே. <br>  <br> உனது, ஆனா. <br>  <br> <span இணைப்பு="1-" class="இணைப்பு">விளக்கு: </span> மோசசு உருவாக்கிய ஆறு கிளைகளை கொண்ட ஒரு வகையான விளக்கு (menorah) <br> <span இணைப்பு="2-" class="இணைப்பு">கருப்பு பீட்டர்: </span> தூயவர் நிக்கோலசின் அடிமை என்று கருதப்படுபவர் (Zwarte Piet) <br> <span இணைப்பு="3-" class="இணைப்பு">தன் வேலையிலுள்ள போலி பண்டுவர்: </span> 1635-இல் பீட்டர் என்பவரால் வரையப்பட்ட ஓவியம் (A Quack at Work in a Barn) <br> <span இணைப்பு="4-" class="இணைப்பு">நட்பு நாடுகள்: </span> உலகப்போரில் செருமனுக்கு எதிராக திரண்ட நாடுகள் (Allies) <br>  <br> 
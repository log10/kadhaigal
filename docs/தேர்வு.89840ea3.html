<div style="text-align:center;font-weight:700">தேர்வு</div><br>&emsp;&emsp;‘உறவுகள்… உறவுகள்…’ - கூடத்தின் தொலைக்காட்சியில் இருந்து வருகிறது, உறவுகள் தொடர் போட்டாச்சு. “ஙா… ஙா…” - தொண்டை கிழித்து கொள்வதுபோல் கத்தி அழுகிறான் தம்பி, ஏதோ சேட்டை பண்ணி அப்பாகிட்ட நல்ல வாங்கிருக்கான். “அழாதடா இராசா, என் கண்ணு, அழாதடா என் இராசா” - ஆயா தன் பேரனைத் தேத்திக்கொண்டிருக்கிறாள். குருமா வாசன! - சமயல் அறையிலிருந்து அம்மாவின் குருமா, பசி வயிற்றை பிடுங்குகிறது. ‘அம்மா எப்ப சாப்பிட கூப்பிடுவாள்?’ நினைவுகள் மீண்டும் எதிரில் உள்ள நோட்டுக்கு வந்தது.<br><div><div style="padding-left:15%">One of the foci of the rectangular hyperbola xy = 18 is <br>1. (6, 6) 2. (3, 3) 3. (4, 4) 4. (5, 5) <br> </div></div><br>&emsp;&emsp;ஐய்யோ! பார்முளலாம் ஞாபகம் வரலையே, எல்லாத்தையும் சரியா ஞாபகம் வச்சிக்கறது எப்படி? ஒரே குழப்பமா இருக்கே எதை ஊசு பண்றதுனே தெரியலியேடி! கைகள் விடைகளின் வரிசையில் தேடுகிறது, ‘ஆப்புசன் 1’.<br><div><div style="padding-left:15%">‘foci of the rectangular hyperbola xy = 18 (6, 6)’ <br> ‘foci of the rectangular hyperbola xy = 18 (6, 6)’ <br> ‘foci of the rectangular…’ <br> </div></div><br>&emsp;&emsp;அறையின் கதவு திறக்கிறது, “வந்து சாப்புடுவ வாடீ!”, அம்மா. ஏனோ அவளை சென்று கட்டிக்கொள்கிறேன். என் மனத்துள் எண்ணுவதை கேட்டவள் போல், “ஏண்டீ பயந்து சாவுற? அதான் இரெண்டு வருசமா படிச்சிகினுக்கீரயில்ல? நாளைக்கு ஒரு நாள் தைரியமா போய் எழுது”. ஏனோ கண்ணெல்லாம் கலங்குகிறது, “இலூசு, வா சாப்பிட போலாம்”. ‘நாளை எஃசாம் எழுத போவாதடீ!’ - இப்படி சொல்லமாட்டாளா என்று என் மனம் ஏங்குகிறது. கூடத்தை தாண்டி உண்ணம்மேசைக்கு போகிறேன் ஆயாவின் மடியில் சாய்ந்து கொண்டு கலங்கிய கண்களோடு தொடரை பார்த்துக் கொண்டிருக்கிறான். இவள் இப்படி வந்ததை யாரும் கவனிக்கக்கூட இல்லை, அனைவரும் உறவுகள் தொடரில் ஆர்வமாக உள்ளனர். சுண்டல் குருமா அம்மா கிண்ணத்தில் கொண்டு வரா. சுடச்சுட இருக்கு கரித்துணி வச்சி புடிச்சிட்டு வரா. விளம்பரம் வந்துவிடகிறது அப்பா உடனே செய்திகளுக்கு மாத்துறாரு. தட்டுல இரண்டு தோசையோட வரா, மூணாவது ஊத்திருக்கா எடுத்துட்டு வர மறுபடியும் உள்ள போரா.<br><br>&emsp;&emsp;பசிக்குது, சுவையாயிருக்கு இருந்தும் ஏனோ சாப்பிட மனசு வரல. தோசக்கரண்டில மூணாவது தோசையோட வரா. நான் பாதி தோசைய சாப்டுகிட்டு அவளையே பாத்துட்டு இருக்கேன். “என்னடி வச்சிக்கினு பராக்குப் பாத்துக்கினுக்கீர, சாப்புடு!”, என்று சொல்லிவிட்டு அருகில் அமர்ந்தாள். “அம்மா! ம்ம்ம், அம்மா! சொல்லேண்டி, நாளைக்கு பரீச்ச ஈசியா இருக்குமாமா? நான் என்னத்த கண்டேன், நான் எட்டாவது பெயிலாயி உங்கப்பனுக்கு வாக்கப்பட்டு இருவது வருசமா மாடா ஒழைக்குறேன். நீயாவது பரீச்சையில பாசு பண்ணி உங்க பெரிப்பா மவமாரி எஞ்சினீரிங்கு படிச்சு நல்ல எஞ்சினீர் மாப்பிள்ளைய கட்டிக்கிட்டு நல்லா வாழனும்”. அம்மாவின் அலைகள் ஓய்ந்து அடங்கியது. ஒரு குவளை பாலைக்கொண்டு இரண்டு குவளை கொழுந்துநீர் போடுவது எப்படி என்றால் சொல்லுவாள் அவளிடம் போய் கணக்கு தேர்வை பற்றி கேட்டால். இரண்டு தோசைகளோடு எழுத்துவிட்டாள் இப்போது உறங்கச் சென்றால்தான் காலையில் நேரத்தோட எழுந்து படிப்பதற்கு.<br><br>&emsp;&emsp;அலறிமணி சத்தம் வருவதற்கு முன் விழிப்பு வந்துவிட்டது. அலறிமணி அடிக்கக் காத்திருக்கிறேன் அடித்தது, அணைத்தேன். நெஞ்சில் எழுவதற்கு உறுதியில்லை, வளவளவென்று வருகிறது. கழுத்திலும் நெற்றியிலும் கைவைத்து பார்த்தேன், காய்ச்சலடிக்கிறது. மெல்ல நடந்து வாசலுக்கு சென்றேன். தலையெல்லாம் இலேசாக உணர்கிறேன், உடனே கதவுகளின் கம்பிகளை பிடித்துக்கொண்டு ஒரு மணித்துளி குனிந்து உட்கார்ந்துவிடுகிறேன். இரும்பு இதுபோல் நேரங்களில் உதவியாக இருக்கும் என்று எங்கோ கேள்விப்பட்டது. கொஞ்சம் நிதானத்தோடு எழுந்தேன். காலைக்கடன்களை முடித்துவிட்டு படிக்கும் மேசைக்கு சென்றேன். இறுதியாக நான் படிக்க போவது கடைசி சேப்புட்டர், இரண்டு நாளா எல்லா சேப்புட்டரும் இரிவைசு பண்ணேன். முந்தியச் சேப்புட்டருல என்ன இருக்கும்னு நினைக்கவே பயமா இருக்கு. எது எடுத்தாலும் புதுசா பாக்குற மாறியே இருக்கு. ‘தெய்லியும் சாந்தரம் கோவிலுக்கு வந்து விளக்கு வச்சி சுத்தி வருவேன், எனக்கு தேர்விலே சுலபமா கேட்டுடணும்’ - தெரு முனையிலுள்ள சிவன் கோயிலுக்கு வேண்டுதல்.<br><br>&emsp;&emsp;“இரோசு, ஏ இரோசு!” (அவள் பெயர் இரோசா) அருகில் வந்து என்னை சீண்டிய பொழுதே எனக்கு நினைவுகள் வந்தது. கணக்கு நோட்டையே வெறித்து பார்த்துக்கொண்டு இருந்தேன் போல. அம்மா வந்து என்ன ஆச்சுன்னு கேட்டு என் நெற்றியிலும் கழுத்திலும் கைவைத்து பார்த்தாள். பூசை அறைக்கு சென்று திருநீர் எடுத்து கொண்டு, வாயில அவளுக்கு தெரிஞ்ச மந்திர பாடல்களை முணுமுணுத்துக் கொண்டு, வந்து என் நெற்றியில் பூசிவிட்டாள். “தைரியமா படி, நீ பாசாயிடுவ. நான் இஞ்சிட்டீ போட்டு கொண்டுவரேன்”, என்று சொல்லிவிட்டு சமயக்கட்டுக்கு சென்றுவிட்டாள். அவளுக்கு என் மேல் இருக்க அக்கரைல கொஞ்சம் என் எஃசாம் மேல இருந்திருந்தா நல்ல இருக்கும்.<br><br>&emsp;&emsp;குளிச்சாச்சு, ஊனிபாம் போட்டாச்சு. அம்மா என் தலைய சீவிட்டிருக்க. நான் அவமொகத்தையும் என் மொகத்தையும் கண்ணாடியில புடிச்சி வச்சி பாத்திட்டு இருக்கேன். அவ அழகா சதையும் தோலுமா குளிக்கலனாக் கூட இலட்சணமா இருக்கா. நான் குளிச்சி பௌடர்லாம் போட்டுட்டு ஆனா பஞ்சத்துல அடிபட்ட நாய்மாரி எலும்பாட்டம் உம்முனு இருக்கேன். எனக்கு உடம்புல சக்தியும் இல்ல மூலைல புத்தியும் இல்ல. “துலாம் ராசி அன்பர்களே” - தொலைக்காட்சி பெட்டியில் இராசிபலன்கள் போயிட்டு இருக்கு, யாருக்காக ஓடிட்டு இருக்குனு தெரியல. ஆல்டிக்கெட், பென்னு, பென்சில், காம்பசு, சாமெண்டரிபாஃசு, எஃசுட்டுரா பென் எல்லாத்தையும் எடுத்துட்டேன். ஐடிக்கார்டு கழுத்துல மாட்டிகிட்டேன். இட்டலி தக்காளிச்சட்னி பண்ணிருந்தா, அம்மா. ஒரே ஒரு இட்டலி சாப்பிட்டேன், கழுத வயசாகுது இன்னும் ஒரு இட்டலி தான் சாப்புடுறேன்னு அம்மா திட்டுறா. “ஆல்டிக்கெட், பென்னெல்லாம் எடுத்துக்கிட்டியா?” அம்மாவின் அக்கரை. தலையாட்டிக்கொண்டு வெளியே வருகிறேன் என் சைக்கிள் - சிட்டேண்டு போட்டு அதுல பெடல் பண்ணி விளையாடிட்டு இருக்கான் என் தம்பி. அவன அப்டியே இடுப்புல தூக்கிக்குறா, அம்மா.<br><br>&emsp;&emsp;அம்மாக்குத் தாட்டா கூட காட்டாம சைக்கிள எடுத்துட்டு போறேன். வழக்கத்தவிட மெதுவாவே போறேன். எதையோ தீவிரமா சிந்திகிறமாரி இருக்கு அதே நேரத்துல ஒன்னுமே மனசுல ஓடல. உசுக்கூல் வந்துடுச்சி, சைக்கிள் சிட்டேண்டுல சைக்கிள விட்டுட்டு எந்த கிளாசுல போட்டிருக்காங்கனு பாக்கபோறேன். சுத்தி இருக்க நாலஞ்சி உசுக்கூலுக்கும் இங்கதான் எஃசாம். ஒரே கூட்டம் என்னோட நம்பர் போனவாட்டி எழுதுன கிளாசுக்கு பக்கத்துக் கிளாசு. கிளாசுக்கு போனேன், அங்க அவளுகலாம் ஒன்னா ஒக்கஞ்சிட்டு இருக்காளுக. இரிவைசு பண்ணிட்டு, அவ அவ எப்படி படிச்சாள்ன்னு பேசிட்டு இருப்பாளுக எதுக்கு அங்க போய் எவளாவது ஏதாவது ஒரு கொசின் கேட்டு - நமக்கு தெரியாது ஆனா அவளுக இரிவைசு பண்ணிப்பாளுக நமக்கு மிஞ்சினது பொறாமையும், சோகமும் தான். அதனால என்னோட எடுத்துலையே போய் உக்காஞ்சிட்டேன். மூளை சொல்றத கேட்டிருந்த என்னிக்கோ முன்னேறியிருப்போமே. கொஞ்சநேரம் கழிச்சி அவளுக என்ன பேசிட்டு இருக்காளுகன்னு கேக்க பக்கத்துல போய் உக்கஞ்சிக்கிட்டேன். அவளுக சொல்றது எல்லாம் ஞாபகம் இருக்கமாரி இருக்கு, ஆன்சர் தான், ஆனா தெஃபூசெல்லாம் நெனச்சு பாக்கவே பயமாயிருக்கு, எங்க தெரியாம போயிடுமோனு.<br><br>&emsp;&emsp;எஃசாம் தொடங்கிடுச்சு ஆன்சர் சீட்டுல உரோல்-நம்பர்லாம் எழுதிட்டு இருக்கேன். இதோ ஒரு மேம் கொசின் பேப்பர் குடுத்துட்டு “ஆ’ தி பெசிட்டு” சொல்லிட்டு போறாங்க. வாங்கி வச்சிட்டு கண்ண மூடி வேண்டிக்குறேன், ‘எல்லாம் நான் படிச்சதுல இருந்து கேட்டிருக்கணும், கெஞ்சி கேக்குறேன் பெயிலாவுற மாரி இருந்துடக்கூடாது’. கொசின் பேப்பர் பாக்குறேன் - என் வேண்டுதல் கடவுளுக்கு கேட்டுச்சோ என்னமோச் சூசு எல்லாம் எனக்கு தெரிஞ்சதா இருக்கு. ஒரு தைரியம் மனசுக்குள்ள வருது. சூசுல இருந்து ஆரமிக்குறேன் மத்த செக்குசன் எதுவுமே பாக்கல, பாக்குற தெம்பில்ல. அரை மணிநேரம் ஆயிடுச்சு பசி எடுக்குது, ஒரே வெக்கையா இருக்கு கர்ச்சீப்பு எடுத்து என் நெத்தி, கையெல்லாம் தொடச்சி பக்கத்துல வச்சிடுறேன். மீதி இருக்க செக்குசன்லாம் பாக்குறேன் மனசுக்குள்ள பயம் வீங்க ஆரமிக்குது. ஏனோ இதையம் வேகமாக துடிக்குது. மீண்டும் முகமெல்லாம் வியர்வையில் வேர்த்துவிட்டது. தெரிந்தது போல் தோன்றிய ஒரு கணக்கை எடுத்து போடுகிறேன். ஆன்சர் நினைவில் உள்ளது, ஆனால் அது எப்படி வரவைப்பது என்பது மறந்து போனது.<br><br>&emsp;&emsp;பார்முலாக்களில் எங்கு சுக்கொயர் போடவேண்டும், எங்கு கியுபுப் போடவேண்டும் என்று குழம்பி தவிக்கிறேன். ஓவ்வென்று அழவேண்டும் போல் இருக்கிறது. எல்லோரும் எழுதிக்கொண்டு இருக்கிறார்கள். அந்த ஒண்ணுத்துக்கும் உதவாத மக்கு, என்னவிட கம்மியா மார்க்கு வாங்குற சுசிக்கூட மும்முரமா எழுதிட்டு இருக்கா. எனக்கு தெரிந்த விடைகளுக்கு வெறும் ஆன்சர் மட்டும் எழுதி அதற்கு பிளாக்கு பெண்ல கட்டம்போட்டு விடுகிறேன். ஏன் எனக்கு மட்டும் இப்படி ஒரு சோதனை? முதல்ல இருந்து நான் ஒரு படிக்காத பொண்ணா இருந்திருந்தா இப்படி ஆயிருக்காதே. நான் கிளாசுளயே எயிட்த்து வருவேன். நானும் சுசிமாரி படிக்காத இருந்து அடிக்கடி பெயில் ஆயி இலாசுட்டு இரேங்கு வாங்கியிருந்த இது ஒரு பிரச்சனையாவே இருந்திருக்காது இல்ல? பேப்பர் குடுத்துட்டு நான் கிளம்புறேன், எல்லாரும் எழுதிட்டு இருக்காங்க.<br><br>&emsp;&emsp;நினைவுகள் என்னை வறுத்தெடுக்கிறது. “புள்ளையாச்சேன்னு கூட பாக்கமாட்டேன் வெட்டிப் போட்டுடுவேன்”-அப்பா நான் கோர்ட்டேளியில பெயிலானப்ப சொன்னது. “தத்தி எந்திரிச்சு போய் வெளிய நில்லு”-என் கணக்கு தீச்சர், நானும் மோனிசாவும் பேசிட்டு இருக்கும்போது சொன்னது. “எல்லாம் நக்கிக்குனு போயிடுவீங்க”-தியூசன் சார், சிபெசல் தெசுட்டுல பெயிலான எல்லாரையும் திட்டுனது. “எதிர்த்துவீட்டு பொண்ணு பாருடீ மாஃசுல இரநூறுக்கு இருநூறு வாங்கி எஞ்சினீரிங்கு படிக்குறா!”-அம்மா எப்போதும் யாரோடவாவது என்னை ஒப்பிடுவது. “உனக்கு நல்ல திறமை இருக்கு. நிறைய புத்தகங்கள் படி”-என்ன மதிக்குற, என்மேல அன்பா இருக்கும் தமிழ் தீச்சர், நான் நல்லா கட்டுரை எழுதுறதுக்கு ஊக்குவிக்கும், நல்ல தீச்சர். அவங்க என்ன பத்தி என்ன நினைப்பாங்க? அவங்க மொகத்துல எப்படி முழிக்க போறேன்? “உங்க பொண்ணு சொல்லிக்குற அளவுக்குலாம் இல்ல, சுமாராத்தான் படிக்குது. வீட்டுல ஒழுங்கா படிக்க வைங்க”-உசுக்கூல் பிரின்சிபால், இத கேட்டு எங்க அப்பா எவ்வளவு வருத்தப்பட்டாரு. “வந்து தீசி வாங்கிட்டு போய்டுங்க சார்!” சொன்னதும் எங்க அப்பா சொன்னாரு, “சார்! தயவுசெஞ்சி இந்த ஒருதரம் விட்டுடுங்க சார்! அடுத்த வாட்டி நல்ல மார்க்கு வாங்குவ. எங்க வீட்டுலயே இவதான் சார் பத்தாவது பாசுப்பண்ணி மேல் படிப்பு படிக்குறா. புண்ணியமா போகும் சார்! அடுத்தவாட்டி நிச்சயம் பாசாவா சார்!”, எனக்காக தன்மானத்தை விட்டு அந்த சொட்டைத் தலையங்கிட்டலாம் எங்கப்பாவ கெஞ்ச வச்சிருக்கேன். “நீயெல்லாம் சாணி அல்லதான் இலாயக்கு”-கெமிசிற்றித்தீச்சர், கிளாசுட்டெசுட்டுல பெயிலானதுக்கு. இது கேட்டுட்டு பேப்பர் வாங்கிட்டு என் இடத்துக்கு போற வரைக்கும் அம்பது பெரும் என்னையே பாத்தாங்களே. நூறு கண்களும் என்ன அம்மணமா பாக்குறமாரி இருந்ததே. என் தலைக்குள்ள தீவச்சமாரி ஒரே எரிச்சலும், வலியும், வேதனையும் என்னால தாங்கமுடியால. அங்கயே அழுதனே. “ஒரு மார்க்கு மிசு பண்ணிட்டேன், யசுட்டு பார்ட்டினைன்! தான் வந்திருக்கு”னு சொன்னாளே, எப்படி ஒரு எரிச்சல் மூட்டக்கூடிய செயல் பண்றாளுக. அவளுக மட்டும் அசைன்மெண்டு சேர் பண்ணிப்பாளுக, ஓமோர்க்கு சேர் பண்ணிப்பாளுக, நான் கேட்டா இன்னும் முடிக்கல, படிக்கணும், நாளைக்கு தரேன் அப்படி இப்படினு என்ன தள்ளிவிட்டுருவாளுக. என்ன ஒரு ஆளா மதிக்கறதுக்கு இந்த உலகத்துல யார் இருக்கா? நான் எதுக்கு எங்க அம்மா அப்பாக்கு அவமானமாவும், பாரமாவும் இருக்கணும்?<br><br>&emsp;&emsp;சைக்கிள் நிறுத்திவிட்டு வீட்டுக்குள்ள போறேன். தம்பி வெளிய விளையாடிட்டு இருக்கான். ஆயா கூடத்துல தூங்குது. அம்மா உள்ள சமச்சிட்டு இருக்கு. என் அறையின் கதவை திறக்கிறேன், என் எல்லா துன்பத்திற்கும் ஒரு விடை கிடைத்தது…<br><br>&emsp;&emsp;…மூன்று நாட்கள் கழித்து. மீனாட்சி மருத்துவமனையில் கண்விழிக்கிறாள், மறுத்தேர்வை எதிர்கொள்ள.<br><br>
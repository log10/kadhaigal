<div style="text-align:center;font-weight:700">மக்களாட்சி</div><br><br>&emsp;&emsp;நாம் எதை நோக்கி செல்கிறோம் என்று கேட்கத் தோன்றுகிறது எனக்கு. இந்தியா உலகின் மிகப்பெரிய மக்களாட்சி முறை கொண்ட ஒன்றியம். பல சான்றோர்களின் உழைப்பிலும் அறிவிலும் ஈகத்திலும் கட்டியமைக்கப் பெற்ற இந்த ஒன்றியமும் அரசியலமைப்புச் சட்டமும் மக்களாட்சியை உறுதி படுத்துகிறதா?<br><br>&emsp;&emsp;மக்களாட்சி என்றால் என்ன?<a href="https://ta.wikipedia.org/wiki/மக்களாட்சி" target="_blank">விக்கிப்பீடியா</a><br><br>&emsp;&emsp;"மக்களால் மக்களுக்காக நடத்தப்பெறும் அரசாங்கம்" - இதில் இரண்டு கூறுகள் உள்ளது.<br><br>&emsp;&emsp;"மக்களால்" - மக்கள் தாமே பொறுப்பை எடுத்துக்கொண்டு பொதுமக்கள் நலனுக்காக உழைப்பது. மக்களே தங்கள் குறைபாடுகளை தேவைகளை சிக்கல்களை கண்டு தங்களுக்குள் பேசி ஒரு தீர்வை முன்வைத்து முன்னேறுவது. மக்களே தங்கள் பாதுகாப்பை உறுதிபடுத்திக்கொள்வது. மக்களே பொதுநலனுக்கு ஆகும் செலவை தக்க முறையில் பகிர்ந்துகொள்வது. மக்களே தங்களுக்குள் சீர்கெட்டவர்களை சீராக்குவது. மக்களே தங்கள் தன்னிறைவை உறுதிபடுத்திக்கொள்வது.<br><br>&emsp;&emsp;"மக்களுக்காக" - எதுவானாலும் அது மக்களின் நலனிற்காக. சீர்த்திருத்தங்கள் மக்களின் வளர்ச்சிக்கும் நலனிற்கும். கட்டமைப்புகள் மக்களின் வசதிக்காக. திட்டங்கள் மக்களின் முன்னேற்றத்திற்காக. சட்டத்திட்டங்கள் மக்களின் பாதுகாப்பிற்காக. சட்டநெறிகள் மக்களின் உரிமைக்காக. கொள்கைகள் மக்களின் வளர்ச்சிக்காக.<br><br>&emsp;&emsp;இந்த இரண்டு கூறுகளையும் இந்திய ஒன்றியத்தின் மீதும் தமிழ்நாட்டின் மீதும் பொருத்திப் பார்க்க முயல்கிறேன். நமக்கு வாய்க்கும் அரசுகள் மக்களால் நடத்தப்படும் அரசா? அவை கொண்டுவரும் மாற்றங்கள் மக்களுக்கானவையா?<br><br>&emsp;&emsp;இக்கேள்விகளை பொருளியல், ஏற்றத்தாழ்வுகள், உளவியல் போன்ற பல அறிவியல் கண்ணோட்டங்களில் பார்த்தாலே மக்களாட்சிக்கு ஏற்பட்டுள்ள அழிவை உணர முடியும்.<br><br>&emsp;&emsp;ஆட்சிப் பொறுப்பில் அமர்வது யார்? அரசியல் கட்சிகள். கட்சிகள் என்பது மக்களியக்கமா? நிறுவனமா? தொழிற்கூட்டமைப்பா? சாதிய அமைப்பா? அறிஞர் மன்றமா? சான்றோர் கூட்டமா? கட்சிகளைப் பற்றி அறிந்துகொள்ள அவற்றின் செயல்பாடுகளை உற்று நோக்குதல் வேண்டும்.<br><br>&emsp;&emsp;ஒரு கட்சி எவ்வாறு இயங்குகிறது? தலைமை, பொருளாளர், தொண்டர். எப்படி தொண்டர்கள் இணைகிறார்கள்? ஒரு காலத்தில் உணர்ச்சிவயப்பட்டு மொழிக்காக இனத்துக்காக சேர்ந்தனர். பின் சாதிய மத உணர்ச்சியின் தூண்டுதலின் பேரில் இணைந்தனர். இப்பொழுது பொருளியல் தன்னிறைவடைய சேர்கின்றனர். அதிகார செல்வாக்கை தக்கவைக்க இணைகின்றனர்.<br><br>&emsp;&emsp;மக்கள் நன்மைக்காக, மக்களின் பொதுநலனுக்காக, மக்கள் பணிக்காக யாராவது கட்சியில் இணைந்து தொண்டு செய்கிறார்களா? இல்லை என்பது அனைவரும் அறிந்ததே. ஒரு தேநீர் கடை முதலாளி இன்று பலகோடி சொத்துக்களை வைத்திருப்பதும் தன் மகன் உல்லாசச் செலவுக்கு இந்த கரோனா காலத்திலும் சிறப்பு வானூர்தியில் அனுப்பிவைப்பதும் எப்படி முடிந்தது.<br><br>&emsp;&emsp;எத்தனை தேநீர் கடை முதலாளிகள் இந்த வளர்ச்சியை அடைந்துள்ளனர்? இந்த பொருளியல் வளர்ச்சி தன்னை கட்சிக்குள் இணைத்து தலைமைக்கு வளர்ந்ததால் விளையுமே ஆனால் கட்சி என்பது ஒரு தொழில் நிறுவனமாக இருந்தால் மட்டுமே முடியும்.<br><br>&emsp;&emsp;ஒரு நிறுவனம் எப்படி வளரும்? அதன் செலவை குறைத்து வரவை பெருக்குவதால். வரவு பெருக நிறுவனம் என்ன செய்ய வேண்டும்? அதன் பணியை/உருவாக்கத்தை பெருக்குவதினால், அதன் அளவை விரிவு படுத்துவதினால், அதன் வாடிக்கையாளர்களை அதிகரிப்பதால், அதன் பணியின்/பொருளின் தேவையை உறுதிபடுத்துவதால்.<br><br>&emsp;&emsp;இப்படியான கட்டமைப்பு கொண்டதே கட்சியாக இருக்கிறது, நிலைக்கிறது. அப்படி இருந்தால் மட்டுமே தேநீர் கடை முதலாளி தேயிலை பண்ணைக்கே முதலாளி ஆகமுடியும். கட்சிக்கு எப்படி வரவு பெருகுகிறது? கட்சி என்ற நிறுவனம் எந்த பணியையும் எந்த பொருளையும் முதலாகக் கொண்டு இயங்குவதில்லை.<br><br>&emsp;&emsp;முகப்பூச்சு நிறுவனங்கள் எப்படி பணம்பண்ணுகிறார்கள்? அவர்களிடம் முகப்பூச்சை வாங்கி பயன்படுத்தினால் தாங்கள் வெள்ளையாகி விடுவோம் என்று நம்பும் மக்களின் நம்பிக்கையால், அவர்கள் அதற்கு கொடுக்க விழையும் விலையால். அறிவியலின் அடிப்படையில் அந்த நம்பிக்கை விளைகிறதா? கவற்சியான விளம்பரங்களால் விளைகிறதா? தங்களின் தாழ்வு மனப்பான்மையினால் விளைகிறதா? உண்மையில் அதுவொரு குருட்டு நம்பிக்கையே. அந்த குருட்டு நம்பிக்கையை தக்கவைத்து பாதுகாத்து ஊக்குவித்து எப்படி முகப்பூச்சு நிறுவனங்கள் பணம்பண்ணுகிறதோ அப்படித்தான் கட்சிகளும்.<br><br>&emsp;&emsp;தான் ஆட்சிக்கு வந்தால்! இப்படியாக பரப்புரைகள் பல நடக்கும். மக்களில் வெகு சிலருக்கே அறிவார்ந்த சிந்தனையும் அறிவு வளர்ச்சிக்கான சூழலும் அமைந்திருக்கும். அறிவார்ந்த சிந்தனை குறுகியிருத்தலால் பெரும்பாலான மக்கள் உணர்ச்சியின் பேரில் இயக்கப்படுகிறார்கள். ஒரு கட்சி தன்னை கழுவி கழுவி ஊத்திய கட்சியுடனேயே கூட்டணி வைக்கிறது. ஏரணம் இடிக்கிறதே என்று யாரும் சிந்திப்பதில்லை அந்த கூட்டணிக்கும் நேரிகள் விழத்தான் செய்கிறது.<br><br>&emsp;&emsp;எனவேதான் கட்சிகள் மக்களின் உணர்ச்சிகளை தூண்டுகின்றனர். நான் அதை செய்வேன் இதை செய்வேன் என்று ஏமாற்றிய காலங்கள் போய், உங்களை நாங்கள் தான் காப்பாற்ற போகிறோம், உங்கள் கடவுளையும் நாங்கள் தான் காப்பாற்ற போகிறோம், எங்களுக்கு ஆட்சி கொடுக்காவிட்டால் உங்கள் இனமே அழிக்கப்படும், இப்படியாக மக்களின் மனதில் ஒரு பாதுகாப்பின்மையை உருவாக்கி, சிறுபான்மையினர் மீது அச்சத்தையும் வெறுப்பபையும் உருவாக்கி, ஒரு மூடர் கூட்டமாக அனைவரையும் ஒன்றிணையச் செய்து, அவர்களுக்குக் குருட்டு நம்பிகையை ஏற்படுத்துவது அதை தக்க வைப்பது.<br><br>&emsp;&emsp;முகப்பூச்சுப் போட்டால் வெள்ளையாகிவிடலாம் என்று எப்படி நம்புகிறார்களோ அதே வகையில் கட்சிகளும் ஆட்சிப்பொறுப்புக்கு வந்தால் நன்மை நடக்கும் என்று நம்புகிறார்கள். ஆட்சி அதிகாரம் எதற்காக உருவாக்கப்பட்டுள்ளது? மக்களின் தேவையை அறிந்து மக்களின் சிக்கலை நீக்க கொள்கைகளையும் திட்டங்களையும் வகுத்து செயல்படுத்த, அதற்கு ஆகும் செலவுகளை கையாள.<br><br>&emsp;&emsp;அதிகாரம் பெறும் கட்சிகளும் அதன் உருப்பினர்களும் மக்கட்பணியை செவ்வனே செய்ததாக வரலாறு உண்டா? தங்கள் பொருளியல் வளர்ச்சிக்காக வந்தவர்கள் செய்வது தங்கள் தரகு வேலையை தான். தரகு வேலைகளில் போதிய வருமானம் இல்லையெனில் ஊழல்.<br><br>&emsp;&emsp;தரகு என்றால் என்ன? ஒருவருக்கு தேவையான வேலையை செய்ய உதவுவதோ அல்லது அதை எளிமைபடுத்தி தருவதோ அதற்கு குறிப்பிட்ட கூலியை வாங்கிகொள்வது. குடிநீர் இணைப்பு வேண்டுமா, மின்சார இணைப்பு வேண்டுமா, அரசு பணி வேண்டுமா, சாலை வேண்டுமா, தெருவிளக்கு வேண்டுமா, தெருவில் குப்பையை அல்ல வேண்டுமா, விளைச்சலை கொள்முதல் செய்ய வேண்டுமா, தொழிற்சாலை துவங்க வேண்டுமா, தொழிற்சாலையை தொடர்ந்து நடத்த வேண்டுமா, மானிய விலையில் அரிசியும் பருப்பும் வேண்டுமா, இப்படி மக்களின் தேவைகளை நன்கு உணர்ந்த ஆட்சியாளர்கள் ஒவ்வொன்றிற்கும் ஒவ்வொரு விலை/தரகு வைத்திருக்கிறார்கள்.<br><br>&emsp;&emsp;ஊழல்? இரண்டாயிரம் மதிப்புள்ள தெருவிளக்கை பத்தாயிரம் என்று கணக்குக் காட்டுவது. நல்லாயிருக்கும் சாலையை சீரமைக்கிறேன் என்று உரவினர்களுக்கு ஒப்பந்தம் அளிப்பது. இரண்டு மழைக்குக்கூட தாங்காத அணைகளை கோடிகோடியாக செலவழித்து கட்டுவது. சந்தை மதிப்பிற்கு சற்றும் பொருந்தாத விலையில் கூட்டு நிறுவனங்களிடமிருந்து கொள்முதல் செய்வது. பெருநிறுவனங்களின் வளர்ச்சிக்காக சட்டங்களை வலைப்பது. இவைகள் எல்லாம் பலரால் பலமுறை வெளிச்சத்துக்கு கொண்டுவரப்பட்ட ஊழல்கள் ஆகும்.<br><br>&emsp;&emsp;இப்படியாக கட்சி உருப்பினர்கள் வரவுகளை ஈட்டி கட்சியை வளர்க்கின்றனர். ஒரு தொகுதியில் ஓர் ஆளுக்கு ஐநூறு, இரண்டாயிரம் என வழங்கும் அளவுக்கு கட்சிகளிடம் பணம் இருக்குமானால் அவர்களது தரகும் ஊழலும் எந்த அளவில் சீரும் சிறுப்புமாக வருமானத்தை ஈட்டியிருக்க வேண்டும்?<br><br>&emsp;&emsp;இப்படி முறைகேடுகளை செய்யும் கட்சிகளை மக்கள் ஏன் தொடர்ந்து ஏற்கின்றனர்? பல கோடிகள் செலவிட்டு தலைவர்களும் கட்சிகளும் தங்களை விளம்பரப்படுத்திக் கொள்வதாலா? அவர்கள் திருந்திவிட்டார்கள் என்று ஒவ்வொருமுறையும் நம்புவதாலா? ஏரணத்தோடு சிந்திக்கவிடாமல் உணர்ச்சிகளை தூண்டி அறிவை மழுங்கடித்து அரசியல் குருடர்களாக வைத்திருப்பதன் மூலமாக. இதற்காகவே இப்பொழுது பல நிறுவனங்கள் செயல்பட்டு வருகிறது.<br><br>&emsp;&emsp;மக்களை ஏமாற்றி ஆட்சிக்கு வரத்துடிக்கும் கட்சிகள், அதற்கு துணை செய்யும் தனியார் நிறுவனங்கள், இவையாவும் இயல்பானது, ஏற்கத்தக்கது என்பது போல அதிகாரத்துக்கு அடிமையாகி அமைதிகாக்கும், சில நேரங்களில் ஒத்தூதும் ஊடகங்கள். மக்கள் என்பது மூன்றாக உடைந்து சுருங்கிவிட்டது. ஆட்சியாளர்கள், பெருமுதலாளிகள், மக்கள்.<br><br>&emsp;&emsp;இந்த மக்கள் என்ற கூட்டம் முழுக்க முழுக்க ஒரு ஆட்டு மந்தையைப்போல உளவியல் முறையில் மாற்றப்பட்டுள்ளது. கட்சிகள் என்ற தொழில் நிறுவனங்களும் பெருமுதலாளிகளின் தொழில் நிறுவனங்களும் பொருளியல் ஈட்ட மக்கள் என்ற ஏமாளிகளை சுரண்டிப் பிழைக்கிறது.<br><br>&emsp;&emsp;"மக்களால்" என்ற பகுதி "தொழில் நிறுவனங்களால்" என்று எப்பொழுதோ மாற்றமடைந்து விட்டது. ஒரு தொழில் நிறுவனத்தின் ஒரே குறிக்கோள் வரவை பெருக்குவது மற்றும் நிலையான வரவை உறுதிபடுத்துவது. கல்விக்கொள்கையா? மொழிக்கொள்கையா? சுற்றுச்சூழல் கொள்கையா? வேளாண் கொள்கையா? இப்படி எல்லாவற்றிலும் அரசு மக்களின் பொதுநன்மைக்கு செயல்படுகிறதா? மக்களின் கருத்தை உள்வாங்கி செயல்படுகிறதா?<br><br>&emsp;&emsp;கோடிக்கணக்கில் செலவிட்டு அவர்களது கொள்கையை விளம்பரப்படுத்தித் திணிக்க முயற்சிக்கிறார்களே தவிர மக்கள் தேவையை காதுகொடுத்து கேட்க விரும்புவதில்லை. இப்படியாக அரசு என்பது கட்சிகள் என்ற தொழிமுனைவோரால் நடத்தப்படும் வணிகமாக மாறிவிட்டது.<br><br>&emsp;&emsp;அரசு யாருக்காக செயல்படுகிறது? மக்களுக்காகவா? மக்கள் நலனிற்காகவா?<br><br>&emsp;&emsp;ஒரு நிறுவனத்துக்கு தன்னுடைய பொருளியில் நலனே முதல் இலக்கு என்று மேலே பார்த்தோம். அந்நிறுவனம் நல்ல வளர்ச்சியடைந்து வருவாய் ஈட்ட வேண்டுமெனில் அதற்கு தேவையான முதலீடுகள் போட்டாக வேண்டும். நிறுவனங்கள் தன்னுடைய வளர்ச்சியை முதலீட்டாளர்களின் நம்பிக்கையிலும் நன்மதிப்பிலும் காண்கிறது.<br><br>&emsp;&emsp;பெருநிறுவன முதலாளிகள் கட்சிகளில் முதலீடு செய்கிறார்கள். வணிகத்தில் வளர்ச்சியை எதிர்நோக்காத ஒரு செலவு இருக்குமா? கடன் பெற்ற கட்சிகள் கொள்கைகளையும், சட்டங்களையும், திட்டங்களையும், ஒப்பந்தங்களையும், பொதுத்துறை நிறுவனங்களையும், வட்டியும் முதலுமாக பெருநிறுவனங்களுக்கு தூக்கிக்கொடுக்கின்றனர்.<br><br>&emsp;&emsp;விலைவாசி உயர உயர கடன்களும் உயர்கின்றன, கடன்கள் உயர உயர பெருமுதலாளிகளுக்கு செலத்த வேண்டிய விலையும் உயர்கின்றது. எனவே 'மக்களுக்கு' என்று செய்ய வழியின்றி விழிபிதுங்கி தவிக்கிறது அரசுகள். வரிச்சலுகைகளை பார்த்தாலே புரிந்துவிடும் அரசுகள் யாருக்காக இயங்குகிறது என்று.<br><br>&emsp;&emsp;எப்படி ஒரு நிறுவனம் வாடிக்கையாளரின் வாங்கும் திரனைக் காட்டிலும் தன் வருவாயை முதன்மையாக கணக்கிற்கொள்ளுமோ அதே போல அரசும் தன் வருவாயில் கருத்தோடு சிந்தித்து செயல்படுகிறது. மக்கள் எக்கேடு கெட்டு அழிந்து ஒழிந்தாலும் அதற்கு கவலையில்லை. எனவேதான் இந்த கரோனா காலத்தில் பல்லாயிரக்காணக்கான மக்களை சாலையில் நடக்கவிட்டு வேடிக்கைப் பார்த்தது.<br><br>&emsp;&emsp;"மக்களுக்காக" என்பதும் பொய்த்துப்போய் பல ஆண்டுகள் ஓடிவிட்டது.<br><br>&emsp;&emsp;இது மக்களாட்சி இல்லை என்பது இதனால் தெற்றென தெளிவாகிறது. அரசு என்பது ஒரு ஒட்டுண்ணியாக மக்களின் உழைப்பையும் உடைமைகளையும் உறிஞ்சிக்கொண்டு இருக்கிறது. உண்ணியை அடித்து நசுக்குவார் இல்லை.<br><br>
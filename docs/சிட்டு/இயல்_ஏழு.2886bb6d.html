<span வெளி_இணைப்பு="மொழிபெயர்ப்புகள்/ஆனாப்பிராங்கின்_நாட்குறிப்பு/முன்னுரை" class="இணைப்பு">முன்னுரை</span><br>நவம்பர் 7, காரி, 1942<br>செல்ல கிட்டி,<br>&emsp;&emsp;அம்மா எப்பொழுதும் உணர்ச்சிகளின் விளிம்பிலேயே நிற்கிறார், அது நல்ல அறிகுறியாக எனக்கு படவில்லை. அம்மாவும் அப்பாவும் மார்கோட்டை திட்டுவதேயில்லை, எப்பொழுதும் என்னையே எல்லாவற்றிற்கும் குற்றஞ்சாட்டுகிறார்கள், இது வெறும் தற்செயலான ஒன்றா? நேற்று இரவு, எடுத்துக்காட்டாக, மார்கோட்டு எழில்மிகு படங்களைக் கொண்ட ஒரு நூலை வாசித்துக்கொண்டு இருந்தாள்; அவள் எழுந்து, பிறகு படித்துக்கொள்ள நூலை ஓர் ஒரமாய் வைத்துவிட்டாள். நான் வெட்டியாகத்தான் இருந்தேன் ஆகையால் அதை எடுத்து அதிலிருந்த படங்களை பார்க்கத் தொடங்கினேன். மார்கோட்டு திரும்பி வந்தாள், "அவளது" நூல் என் கையில் இருப்பதை பார்த்து புருவத்தை நெரித்துக்கொண்டு, கோபமாக அந்த நூலை திருப்பித்தரச் சொன்னாள். நான் அதில் இன்னுங்கொஞ்சம் பார்க்க விழைந்தேன். மார்கோட்டு சில நொடிகளில் வெறியாகிவிட்டாள். இதில் அம்மா தன் மூக்கை நுழைத்து: "மார்கோட்டு அதை படித்துக்கொண்டு இருந்தாள்; அவளிடமே திருப்பிக்கொடு." என்றார்.<br><br>&emsp;&emsp;அப்பா வந்தார், என்ன நடந்துகொண்டு இருக்கிறது என்று ஒன்றும் அறிந்துகொள்ளாமல், மார்கோட்டுக்கு தவறிழைக்கப்பட்டதாக கண்டு என்னை கடுமையாக கண்டித்தார்: "ஒருவேளை மார்கோட்டு உன் புத்தகத்தில் ஒன்றை பார்த்துக்கொண்டு இருந்தா நீ என்ன பண்ணுவேண்ணு நான் பார்க்கணும்!"<br><br>&emsp;&emsp;நான் உடனடியாக இணங்கி, நூலை கீழே வைத்துவிட்டு, அவர்களை பொறுத்தவரை, நான் அறையைவிட்டு "சிடுசிடுப்பாக" கிளம்பினேன். நான் சிடுசிடுண்ணும் இல்லை வெடுவெடுண்ணும் இல்லை, ஆனால் கொஞ்சம் வருத்தமாக இருந்தேன்.<br><br>&emsp;&emsp;அப்பா, 'என்ன ஏது' என்று அறிந்துகொள்ளாமல் இப்படி தீர்ப்புகள் வழங்குவது சரியில்லை. நானே, அதைக்காட்டிலும் முன்னதாகவே, அந்த நூலை மார்கோட்டிடம் குடுத்திருப்பேன், மார்கோட்டு ஏதோ பெருங் கொடுமைக்கு உள்ளானது போல அவளுக்காக அப்பாவும் அம்மாவும் தலையிடாமல் இருந்திருந்தால்.<br><br>&emsp;&emsp;கண்டிப்பாக, அம்மா மார்கோட்டின் பக்கம் தான் நின்றார்; எப்பொழுதும் அவர்கள் இருவரும் ஒருவருக்கொருவர் துணை நிற்பார்கள். நான் நன்றாக பழகிக்கொண்டேன், அம்மாவின் கண்டிப்புக்கும் மார்கோட்டின் சிடுசிடுப்புக்கும், எதற்கும் நான் கவலைபடுவதாக இல்லை. நான் அவர்களை காதலிக்கிறேன், ஆனால் அவர்கள் அம்மா மற்றும் மார்கோட்டு என்பதால் மட்டுந்தான். பொதுவாக அவர்கள் எப்படி போனாலும் எனக்கு கவலையில்லை. என்னைக் கேட்டால், அவர்கள் ஏரியில்கூட போய் குதிக்கலாம். அப்பாவுக்கு அப்படிக் கிடையாது. அவர் மார்கோட்டிடம் ஒருதலையாக இருப்பதை பார்க்கும்போதும், அவளுடைய எல்லா செயல்களையும் ஏற்கும்போதும், அவளை மெச்சும்போதும், அவளை கட்டியணைக்கும்போதும் எனக்குள்ளே ஒரு கொந்தும் வலியை உணர்கிறேன், ஏனென்றால் அவர் மீது நான் பித்துப்பிடித்து இருக்கிறேன். அவரை முன்மாதிரியாகக்கொண்டே நான் என்னை தகவமைத்துக்கொள்கிறேன், மற்றும் இந்த உலகில் நான் அதிகம் காதலிப்பது அவரை மட்டுந்தான் வேறு யாரையுமல்ல. என்னிடம் ஒரு மாதிரியும் மார்கோட்டிடம் வேறொரு மாதிரியும் நடந்துகொள்வதை அவர் உணர்வதில்லை: மார்கோட்டு மட்டுமே அறிவாளியாகவும் கனிவானவளாகவும் அழகானவளாகவும் தலைசிறந்தவளாகவும் திகழ்கிறாள். என்னையும் கருத்தூன்றி மதிக்கவேண்டியது எனது உரிமை. இந்த குடும்பத்தில் நான் தான் எப்பொழுதும் கோணங்கி மற்றும் சல்லியஞ் செய்பவள்; எனது கரிசுகளுக்கு நான் ஒண்ணுக்கு இரண்டாக வாங்கிக்கொள்கிறேன்: படுவசைகள் ஒருபுறம் இருக்க எனது மனக்கசப்பு இன்னொருபுறம். பொருளற்ற அரவணைப்பு, பேருக்கு அக்கறையான பேச்சுக்கள், இதிலெல்லாம் நான் மனநிறைவை காணப்போவதில்லை. நான் அப்பாவிடம் ஒன்றை வேண்டி ஏங்குகிறேன், அதை அப்பாவால் குடுக்க இயலாது. நான் மார்கோட்டின் மீது பொறாமைப்படவில்லை; நான் எப்பொழுதும் பட்டதும் இல்லை. அவளது மூளைக்கும் அழகுக்கும் நான் வயித்தெரிச்சல் படவில்லை. என்ன ஒண்ணு அப்பா என்னை உண்மையாக காதலிப்பதை நான் துய்க்கவேண்டும், நான் அவரது குழந்தை என்பதற்காக அல்லாமல் நான் 'ஆனா'வாக இருப்பதற்காக.<br><br>&emsp;&emsp;அம்மாவின் எளக்காரம் நாளுக்கு நாள் வளர்ந்துகொண்டே போகிறது அதனாலேயே நான் அப்பாவை பற்றிக்கொண்டு இருக்கிறேன், அப்புறம் அவர் ஒருத்தர் இருப்பதால்தான் மீதியிருக்கும் கொஞ்சநெஞ்ச குடும்பப் பாசத்தையும் தக்கவைத்திருக்க முடிகிறது. சில நேரங்களில் அம்மாவைப் பற்றிய எனது உணர்ச்சிகளை நான் வெளிவிட்டாக வேண்டும் என்பதை அவர் புரிஞ்சிக்க மாட்டேங்கிறார். அதைப்பற்றி அவர் பேச விரும்புவதில்லை, மற்றும் அம்மாவின் குறைகளைப் பற்றிய எந்தவொரு பேச்சையும் அவர் தவிர்க்கிறார். எப்படியிருப்பினும் அம்மா, அவரது எல்லா குறைபாடுகளுடன், சமாளிப்பதற்கு எனக்கு மிகவும் கடுமையாக இருக்கிறார். எப்படி நடந்துகொள்வது என்று எனக்கு தெரியவில்லை. என்னால் அவரது பொறுப்பற்றத் தன்மையையும் எள்ளலையும் வன்னெஞ்சத்தையும் எதிர்கொள்ள முடியவில்லை, இருப்பினும் என்னால் தொடர்ந்து இப்படி எல்லாவற்றிற்கும் பழிச்சொல்லை தாங்கிக்கொண்டு இருக்கமுடியாது.<br><br>&emsp;&emsp;நான் அம்மாவுக்கு நேர்மாறானவள், அதனால் கண்டிப்பாக இருவரும் மோதிக்கொள்வோம். அவரைப்பற்றி நான் எந்த கருத்தையும் சொல்லவரவில்லை; அந்த உரிமையும் எனக்குக் கிடையாது. அவரை ஒரு அம்மாவாக மட்டுமே பார்க்கிறேன். அவர் எனக்கொரு அம்மா கிடையாது--எனக்கு நானே அம்மாவாக இருந்தாக வேண்டும். அவர்களிடமிருந்து என்னை நானே முறித்துக்கொண்டு விலகியிருக்கிறேன். என் திசையை நானே வரையறுக்கிறேன், பார்க்கலாம் அது என்னை எங்கு கூட்டிச்சென்று விடுகிறது என்று. எனக்கு வேறு வழியில்லை, ஏனென்றால் ஒரு அம்மா எப்படி இருக்கவேண்டும், ஒரு மனையாட்டி எப்படி இருக்கவேண்டும் என்று கற்பனை செய்துபார்க்கிறேன், அதில் நான் "அம்மா" என்று அழைக்கவேண்டியவரை சற்றும் பொருத்திப் பார்க்க முடியவில்லை.<br><br>&emsp;&emsp;மீண்டும் மீண்டும் எனக்கே நான் சொல்லிக்கொள்கிறேன் அம்மாவின் தவறுகளை கண்டுங்காணாது இருக்கவேண்டும் என்று. அவரிடம் உள்ள நல்லவற்றை மட்டும் பார்க்க விரும்புகிறேன், அப்புறம் அவரிடம் இல்லாதவற்றை எனக்குள்ளேயே தேடிக்கொள்ள விரும்புகிறேன். ஆனால் அது அப்படி இருப்பதில்லை, மேலும் கேடானது என்னவென்றால் அப்பாவும் அம்மாவும் அவர்களுடைய போதாமைகளையும் உணர்வதில்லை, என்னை ஏமாற்றுவதற்காக நான் அவர்களை எவ்வளவு பழிக்கிறேன் என்பதையும் உணர்வதில்லை. தங்கள் குழந்தைகளை முற்றிலும் மகிழ்விக்கும் பெற்றோர்கள் யாரேனும் இருக்கிறார்களா?<br><br>&emsp;&emsp;சில நேரங்களில் நான் நினைக்கிறேன் கடவுள் என்னை வைத்து விளையாடுகிறார் என்று, இப்பயும் சரி வரப்போகும் காலங்களிலும் சரி. எனது சொந்த முயற்சியிலேயே நான் ஒரு நல்ல ஆளாக வரவேண்டும், யாருடைய அறிவுரையும் முன்மாதிரியும் இன்றி, அதுதான் இறுதியில் என்னை உறுதியாக்கும்.<br><br>&emsp;&emsp;என்னைத் தவிற வேறு யார்தான் இந்த கடிதங்களையெல்லாம் படிக்கப்போகிறார்கள்? என்னைத் தவிற வேறு யாரை நான் என் ஆறுதலுக்காக நாடுவது? அடிக்கடி எனக்கு ஆதரவின் வேண்டல் இருக்கிறது, பல நேரங்களில் நான் சோர்வாக உணர்கிறேன், பொரும்பாலான நேரங்களில் நான் எதிர்பார்ப்புகளை நிறைவேற்ற தவறுகிறேன். இதை நான் அறிவேன், ஒவ்வொரு நாளும் சீர்பட நான் உறுதிகொள்கிறேன்.<br><br>&emsp;&emsp;அவர்கள் என்னை ஒரேமாதிரி நடத்துவதில்லை. ஒரு நாள் ஆனா ஓர் அறிவார்ந்த பெண் என்பார்கள் மேலும் எல்லாவற்றையும் தெரிந்து வைத்திருக்கிறாள் என்பார்கள். அடுத்த நாள் ஆனா ஒரு வாத்து மடைச்சி அவளுக்கு ஒண்ணும் தெரியாது, தெரிய வேண்டிய எல்லாத்தை புத்தகத்திலிருந்து கத்துக்கிட்டதா நினைச்சுகிறா! இனியும் நான் ஒரு குழந்தை கிடையாது, தனது எல்லா செயல்களையும் ஊர்சிரிக்கும் வண்ணம் வைத்திருக்கும் கெடுத்துவிட்ட குட்டிச்செல்லமும் கிடையாது. எனக்கென்று எனது ஏடல்கள் இருக்கின்றன, திட்டகங்களும் நெறிமுறைகளும் இருக்கின்றன, ஆனால் அவற்றை தெளிவுற பேச முடியவில்லை.<br><br>&emsp;&emsp;உம். இரவில் நான் தனிமையில் இருக்கும்பொழுதும், அல்லது பகலில் என்னை கட்டாயப்படுத்தி எனக்கு ஒத்துவராதவர்களோடு, அல்லது பொரும்பாலும் என்னை தவறாகவே புரிந்துகொள்பவர்களோடு, சேர்த்துவிடும்பொழுதும் என் மூளைக்குள் ஏகப்பட்டது தோன்றுகிறது. அதனால்தான் நான் எப்பொழுதும் திரும்பி என் நாட்குறிப்பிடமே வந்து சேர்கிறேன்--நான் அதிலிருந்தே தொடங்குகிறேன் அங்கேயே முடிக்கிறேன் ஏனென்றால் கிட்டி எப்பொழுதும் பொறுமையாக இருப்பாள். நான் அவளுக்கு உறுதிமொழிகிறேன், எது எப்படியிருப்பினும், நான் தொடர்ந்து செல்வேன், எனது வழியை நான் கண்டுபிடிப்பேன் பிறகு எனது கண்ணீர்களை நெருக்கிக்கொள்வேன். ஏதாவது சில விளைவுகளை என்னால் பார்க்க முடியணும், அல்லது, ஒரேவொரு முறையாவது, என்னை விரும்பும் ஒருவரிடமிருந்து ஊக்கம் கிடைக்கணும் இதை மட்டும் தான் எதிர்பார்க்கிறேன்.<br><br>&emsp;&emsp;என்னை கண்டிக்காதே, சில நேரங்களில் வெடிக்கும் புள்ளியை நெருங்கிவிட்ட ஓர் ஆளாக என்னை சிந்தித்துப்பார்!<br>உனது, ஆனா<br><br>நவம்பர் 9, திங்கள், 1942<br>அன்புடைய கிட்டி,<br>&emsp;&emsp;நேற்று பீட்டருக்கு பிறந்தநாள், அவனுடைய பதினாறாவது பிறந்தநாள். மேற்தளத்திற்கு எட்டுமணிக்கெல்லாம் வந்துட்டேன், நானும் பீட்டரும் அவனுடைய பரிசுகளை பிரித்துப் பார்த்தோம். அவன் பெற்றது ஒரு தன்னுடைமை விளையாட்டு, ஒரு மயிர்க்கத்தி, சுருட்டுவத்தி ஒன்று. அவன் அதிகம் புகைப்பிடிப்பான் என்பதற்காக இல்லை, பிடிப்பதே இல்லை; அது பார்க்க மிகவும் சிறப்பாக இருப்பதற்காக.<br><br>&emsp;&emsp;திரு வான் இடானிடம் இருந்து மிகுந்த வியப்பானது வந்தது, அவர் ஒருமணிக்கு அறிவித்தார் ஆங்கிலேயர்கள்<span இணைப்பு="1_" class="இணைப்பு"> தியுனீசு</span>,<span இணைப்பு="2_" class="இணைப்பு"> அல்கியரசு</span>,<span இணைப்பு="3_" class="இணைப்பு"> காசாவிலாங்கா </span>மற்றும்<span இணைப்பு="4_" class="இணைப்பு"> ஓரனில் </span>இறங்கிவிட்டார்களாம்.<br><br>&emsp;&emsp;"முடிவின் தொடக்கம் இது", எல்லோரும் சொல்கிறார்கள், ஆனால் சர்ச்சில், ஆங்கிலேய முதன்மை அமைச்சர், இங்கிலாண்டிலும் இதைப்பற்றி இப்படி பேசுவதை அவர் கேட்டிருக்க வேண்டும், செப்பினார், "இது முடிவல்ல. இது முடிவின் தொடக்கமும் அல்ல. இது ஒரு தொடக்கத்தின் முடிவு." இதிலுள்ள வேறுபாட்டை பார்க்கிறாயா? எப்படியிருப்பின், நன்னம்பிக்கைக்கு விளக்கம் இருக்கிறது. தாலியங்கிராடு, மூன்று மாதங்களாக தாக்குதலில் சிக்கியிருக்கும் ஓர் உருசிய நகரம், இன்னும் செருமானியர்கள் கையில் விழுந்துவிடவில்லை.<br><br>&emsp;&emsp;உன்னிடம் நான் உணவைப்பற்றி, புறக்கட்டின் உண்மையான உயிர்நாடியுடன், பேச வேண்டும். (நான் விளக்கியாக வேண்டும், மேல்மாடியில் இருக்கிறார்களே அவர்கள் உண்மையான தின்னிமாடன்கள்.)<br><br>&emsp;&emsp;திரு கிலைமெனின் நண்பரான மிகவும் அருமையான ஒரு அடுமனையாளர் நாள்தோறும் வெதுப்பியை வழங்கிவருகிறார். அட கண்டிப்பாக, நாங்கள் வீட்டில் சாப்பிடுவதைக் காட்டிலும் குறைவாகவே சாப்பிடுகிறோம், ஆனால் அதுவே போதுமானது. மேலும் நாங்கள்<span இணைப்பு="5_" class="இணைப்பு"> பங்கீடு அட்டைகளை </span>கள்ளச்சந்தையில் வங்கிக்கொள்கிறோம். அதன் விளைகள் ஏறுமுகமாகவே இருக்கிறது; அது ஏற்கனவே 27 காசுகளில் இருந்து 33 காசுகளுக்கு ஏறிவிட்டது. அதுவும் எதற்கென்றால் வெறும் அச்சிட்டத் தாள்களுக்கே!<br><br>&emsp;&emsp;எங்களுக்கு ஊட்டச்சத்துக்கான அடிப்படைகளை வழங்குவதற்காக, நூறு உணவுக் குடுவைகள் வைப்பில் ஒருபுறம் வைத்திருக்க, நாங்கள் முந்நூறுக் கல்லன் மொச்சைகளை வாங்கினோம். அது எங்களுக்கு மட்டும்மல்ல, அலுவலகப் பணியாளர்களுக்குஞ் சேர்த்துதான். மொச்சை மூட்டைகளை நடையிலுள்ள கொக்கிகளில் மாட்டிவிட்டிருக்கிறோம், புறக்கட்டின் நுழைவில்தான். சில மொச்சைகள் எடையில் நசுங்கி உடையத்தான் செய்கிறது. எனவே அவைகளை மாடியறையில் வைக்க முடிவு செய்தோம், அப்புறம் இந்த 'மூட்டைத் தூக்கும்' வேலை பீட்டரிடம் ஒப்படைக்கப்பட்டது. ஆறில் ஐந்து மூட்டைகளை உருப்படியாக மேற்கட்டுக்குக் கொண்டுசேர்த்தான். கடைசி மூட்டையை ஏற்றும்போது மூட்டை பிய்ந்துவிட்டது, ஒரு வெள்ளம் போல், இல்லை இல்லை ஒரு ஆலங்கட்டி மழையைப் போல, பழுப்பு மொச்சைகள் காற்றில் பறந்தபடி படியில் இறங்கியது. அந்த மூட்டையில் ஐம்பது கல்லன் மொச்சைகள் இருந்ததால் செத்தவனையும் எழுப்பும் அளவிற்கு ஒரே இரைச்சல். கீழ்த்தளத்தில் இருந்தவர்கள் எல்லோரும் போச்சிடா வீடு இடிஞ்சு நம்ம தலைமேலயே விழுதுண்ணு நினைச்சிக்கிட்டாங்க. பீட்டர் அதிர்ந்துவிட்டான், நான் படியின் அருகே பழுப்புநிற கடற்சூழ்ந்தத் தீவைப்போல் நிற்க, என் கணுக்கால்களில் மொச்சையலைகள் அடித்துக்கொண்டிருக்க, என்னை கண்டதும் அவனுக்கு சிரிப்பு வெடித்துக்கொண்டு வந்தது. வல்லே நாங்க அதை பொறுக்கத் தொடங்கினோம், ஆனால் இந்த மொச்சைகள் சிறியதாகவும் வழுவழுவென்றும் இருப்பதால் அது இருக்கக்கூடிய எல்லா மூலைகளிலும் பொந்துகளிலும் உருண்டோடிவிடுகிறது. இப்பொழுதெல்லாம் மேற்தளத்திற்கு சென்றால் குனிந்துத் தேடிப் பொறுக்கி திருமதி வான் இடானுக்கு கைநிறைய மொச்சைகளை பரிசளிக்கிறோம்.<br><br>&emsp;&emsp;நான் சொல்ல மறந்துவிட்டேன், அப்பா அவரது உடல்நலக்குறைவில் இருந்து மீண்டுவிட்டார்.<br>உனது, ஆனா<br><br>&emsp;&emsp;பி.கு. இப்பொழுதுதான் வானொலி அறிவித்தது அல்கியரசு வீழ்ந்துவிட்டதாம். மொராக்கோ, காசாவிலாங்கா மற்றும் ஓரனும் ஏற்கனவே ஆங்கிலேயர் கைகளில் தான் பல நாட்களாகவே இருந்துவருகிறது. நாங்கள் இப்பொழுது தியுனீசுக்காகக் காத்துக்கொண்டிருக்கிறோம்.<br><br>நவம்பர் 10, செவ்வாய், 1942<br>அன்பான கிட்டி,<br>&emsp;&emsp;அருமையான செய்தி! நாங்கள் எங்களுடன் எட்டாவதாக ஒரு ஆளை சேர்த்துக்கொள்ள திட்டமிடுகிறோம்!<br><br>&emsp;&emsp;ஆம், மெய்யாகவே. இங்கு மேலும் ஒருவருக்கு இடமும் உணவும் இருப்பது நாங்கள் அறிந்த ஒன்றே ஆனால் எங்களுக்கு கவலை என்னவென்றால் அது திரு கீகுலருக்கும் திரு கிலைமெனுக்கும் கூடுதல் சுமையாகிவிடுமோ என்பதுதான். ஆனால் எவுடர்களுக்கு இழைக்கப்படும் வெறுப்பூட்டும் வன்முறைகளைப் பற்றின அறிவிக்கைகள் நாளுக்கு நாள் மோசமாகிக் கொண்டே போகிறது. அப்பா இவ்விரண்டு பெருமக்களிடமும் கேட்டுப்பார்க்கலாம் என்று முடிவு செய்தார், இதுவொரு விழுமியத் திட்டம் என்று அவர்கள் எண்ணினார்கள். "ஏழுபேரா இருந்தா என்ன எட்டுபேரா இருந்தா என்ன எல்லாம் ஏதமானது தான்", என்று சரியாக குறிப்பிட்டார்கள். இதற்கு ஒரு முடிவு செய்த பிறகு, நாங்கள் அனைவரும் உட்கார்ந்து எங்களுக்குப் பழக்கப்பட்ட வட்டாரத்தை அலசிப்பார்த்தோம், யார் ஒருவர் இந்த விரிந்த குடும்பத்தோடு நன்கு ஒத்துப்போகக் கூடியவர் என்று தேர்ந்தெடுக்க முயற்சித்தோம். அது அவ்வளவு கட்டமாக இல்லை. அப்பா எல்லா வான் இடான் உறவினர்களையும் ஒதுக்கிய பிறகு, நாங்கள் ஆல்வரடு துசல் என்ற ஒரு பற்பண்டுவரை தேர்வு செய்தோம். அவர் ஒரு கவர்ச்சியான கிறித்தவப் பெண்ணோடு, அதுவும் அவரைவிட இளமையானவளோடு, வசித்து வருகிறார். அவர்களுக்கு திருமணமாகியிருக்க வாய்ப்பில்லை, ஆனால் அதெல்லாம் தேவையற்றது. அவர் அமைதியானவர் என்பதும் மாசற்றவர் என்பதும் அனைவரும் அறிந்ததே. மேலும் எங்களுது மேலோட்டமான அறிமுகத்திலிருந்து பார்க்கையில் அருமையானவராக தெரிகிறார். மீப்புக்கும் அவரை நன்றாக தெரியும் அதனால் தேவையான ஏற்பாடுகளை அவளே செய்துவிடலாம். திரு துசல் வந்தாரென்றால், மார்கோட்டுக்கு பகரமாக, அவர் என்னுடைய அறையில் தான் படுத்தாக வேண்டும், அவள் மடிப்பு மெத்தையை வைத்து ஒப்பேத்திக்கொள்ள வேண்டும். [துசல் வந்த பிறகு மார்கோட்டு அவளுடைய பெற்றோர் அறையில் படுத்துக்கொண்டாள்.] பற்குழிகளை அடைப்பதற்கு எதையாவது எடுத்துவரச் சொல்வோம்.<br>உனது, ஆனா.<br><br>நவம்பர் 12, வியாழன், 1942<br>அன்புடைய கிட்டி,<br>&emsp;&emsp;மீப்பு பண்டுவர் துசலை பார்த்ததைப் பற்றி சொல்ல வந்தாள். அவள் உள்ளே நுழைந்தவுடன் அவர் தான் ஒளிந்துகொள்வதற்கு ஓர் இடம் கிடைக்குமா என்று கேட்டிருக்கிறார். அப்புறம் மீப்பு தன் மனதில் ஒன்று இருப்பதாக சொன்னவுடன் பெரிதும் உகந்தார். மேலும் சொல்லியிருக்கிறாள் அவர் முடிந்தளவுக்கு உடனடியாக, வரும் காரிக்கிழமை அன்றே, மறைவுக்குச் செல்லவேண்டும் என்று. அவருக்கோ அதெல்லாம் வாய்ப்பே இல்லை, ஏனென்றால் அவருக்கு பதிவேடுகளை காலத்திற்கு ஏற்றாற்போல சீராக்க வேண்டும், அவரது கணக்குகளை மூடவேண்டும் அப்புறம் இரண்டு நோயாளிகளை பார்க்க வேண்டும். இந்த விளத்தங்களை இன்று காலைதான் மீப்பு எங்களிடம் கடத்தினாள். இன்னமும் காலங்கடத்துவது நல்லதில்லை என்று எண்ணினோம். இந்த எல்லா ஏற்பாடுகளையும் சிலருக்கு விளக்கவேண்டிய தேவை இருக்கிறது, அவர்களை காட்டிக்கொடுத்துவிடக் கூடாது என்று நாங்கள் விழைகிறோம். மீப்பு பண்டுவர் துசலிடம் காரிக்கிழமை வரமுடியாதா என்று கேட்கச் சென்றாள், அவரோ முடியாதென்றே உரைத்தாராம், அப்புறம் அவர் இப்பொழுது திங்கட்கிழமை வரவிருப்பதாக திட்டம்போட்டிருக்கிறார்கள்.<br><br>&emsp;&emsp;நாங்கள் செய்துத்தரும் திட்டத்துக்கு அவர் குதிக்காமல் இருப்பது ஏதோ இடிக்கிறது. அவரை சாலையில் மடக்கிப்பிடித்தார்கள் என்றால் அவரது பதிவேடுகளும் நோயாளிகளும் எப்படியும் உதவப் போவதில்லை. அதனால் ஏன் இந்த காலத்தாழ்வு? என்னை கேட்டால் அப்பா அவரை கேலி செய்வது முட்டாள்தனமானது.<br>&emsp;&emsp;மற்றபடி, வேறொரு செய்தியுமில்லை.<br>உனது, ஆனா.<br><br>நவம்பர் 17, செவ்வாய், 1942<br>செல்ல கிட்டி!<br>&emsp;&emsp;திரு துசல் வந்துவிட்டார். எல்லாம் சிக்கலின்றி நடந்தது. சரியாக பதினோரு மணிக்கு அஞ்சல் அலுவலகம் எதிரே ஓர் இடத்தில் இருக்குமாறு மீப்பு அவரிடம் சொல்லியிருந்தாள், அங்கு அவரை ஒரு மீளி சந்திப்பதாகவும் சொல்லியிருந்தாள். அப்புறம் அவர் குறித்த நேரத்தில் குறித்த இடத்தில் இருந்தாராம். திரு கிலைமென் அவரிடம் சென்று அவரை சந்திக்கவிருந்த மீளியால் வரவியலவில்லை என்று கூறிவிட்டு அவரை அலுவலகத்துக்குச் சென்று மீப்பைப் பார்க்குமாறு கேட்டுக்கொண்டார். திரு கிலைமென் அமிழ் தண்டூர்தியல் அலுவலகத்துக்கு வர திரு துசல் நடந்தே அவரை தொடர்ந்து வந்தார்.<br><br>&emsp;&emsp;திரு துசல் அலுவலகக் கதவைத் தட்டும்போது மணி பதினொண்ணு இருபது ஆகியிருந்தது. மீப்பு அவரை அவரது குப்பாயத்தைக் கழட்டிக்கொள்ளச் சொன்னாள், அதிலுள்ள மஞ்சல் வெள்ளி யார் கண்ணிலும் பட்டுவிடக்கூடாது என்பதற்கு, அப்புறம் அவரை தனிப்பட்ட அலுவலகத்துக்கு அழைத்துச்சென்று விட்டாள், அங்கு திரு கிலைமென் துப்புரவு அம்மா போகும்வரை அவருடன் பேச்சுக் கொடுத்துக்கொண்டு இருந்தார். தனிப்பட்ட அலுவலரையில் ஏதோ வேறு வேலை இருப்பதாகச் சும்மா சாக்குப்போக்குச் சொல்லி அவரை மேற்தளத்திற்கு அழைத்து வந்தாள் மீப்பு, நூலடுக்கை திறந்து உள்ளே நுழைந்தாள், அதை கண்டு திரு துசல் மலைத்துவிட்டார்.<br><br>&emsp;&emsp;இந்த நேரத்தில் நாங்கள் ஏழுபேரும் உணவு மேசையை சுற்றி அமர்ந்தபடி எங்கள் குடும்பத்துக்கு வரும் புதுவரவுக்கு குளம்பியும் கோனியாக்கையும் அளிக்கக் காத்துக்கொண்டிருந்தோம். மீப்பு அவரை முதலில் பிராங்கு குடும்பத்தின் அறைக்கு இட்டுச்சென்றாள். அவர் உடனே எங்கள் அறைக்கலன்களை கண்டுகொண்டார், ஆனால் நாங்கள், அவரது தலைக்கு மேலேயே, மேற்தளத்தில் தான் இருக்கிறோம் என்ற ஏடல் அவருக்கு இல்லை. மீப்பு அவரிடம் சொன்னதும் அவர் அப்படியே திகைத்துப்போனார் கொஞ்ச நேரத்துக்கெல்லாம் மயங்கியிருப்பார். நல்லவேளை அவள் அவரை மேலும் திகைப்பில் காக்க வைக்காமல் மேற்தளத்திற்கு அழைத்து வந்தாள். திரு துசல் ஒரு நாற்காலியில் அமிழ்ந்தவர் வாயடைத்துப்போய், ஏதோ அவரால் உண்மைகளை எங்கள் முகங்களில் வாசிக்க முடிவது போல, எல்லோரையும் விழிப்பிதுங்க பார்த்தார். பிறகு கொன்னி உரைத்தார், "ஆனா வந்து... நீங்க வெல்யியத்துல இல்லையா? அந்த அதிகாரி, அந்த ஊர்தி, அவங்க வரலையா? நீங்க தப்பிக்க முயற்சித்தது நடக்கலையா?"<br><br>&emsp;&emsp;அவருக்கு எல்லாவற்றையும் விளக்கினோம், எப்படி வேண்டுமென்றே எங்களை தேடிவரும் செருமானியர்களையும் மற்றவர்களையும் திசைத்திருப்ப ஒரு அதிகாரி என்றும் மகிழியங்கி என்றும் ஒரு பொய்ப்புரளியை பரப்பிவிட்டோம் என்பதை. இந்த மதிநுட்பமான வேலையைக் கண்டு வாயடைத்துப் போனார், சுத்திசுத்தி வியந்து பார்த்தார் அவருக்கு வேறொன்றும் செய்வதற்கில்லை அவர் எங்களது அழகான மற்றும் முற்றிலும் உகந்த புறக்கட்டை பார்வையிட்டார். நாங்கள் எல்லோரும் மதியவுணவை ஒன்றாக உண்டோம். அப்புறம் அவர் ஒரு குட்டித்தூக்கம் போட்டார், பின்னர் கொழுந்து நீருக்கு எங்களுடன் சேர்ந்துகொண்டார், மீப்பு ஏற்கனவ கொண்டுவந்திருந்த அவரது பொருட்களையெல்லாம் எடுத்து ஒதுங்கவைத்தார். பின்னர் ஒரு வீட்டில் இருப்பதைப் போல உணரத் தொடங்கினார். குறிப்பாக கீழ்க்கண்ட அச்சிடப்பட்ட மந்தணப் புறக்கட்டின் நெறிகளையும் கட்டுப்பாடுகளையும் அவரிடம் நீட்டிய பிறகு (ஒரு வான் இடான் அணியம்):<br><br><div style="text-align:center;font-weight:700">மந்தணப் புறக்கட்டின் தரவேடு மற்றும் கையேடு</div><br>&emsp;&emsp;எவுடர்களுக்கும் உடைமை பறிக்கப்பட்டோருக்கும் தற்காலிக வாழ்விடமான ஒரு தனித்துவமான ஏந்து<br>&emsp;&emsp;ஆண்டில் எல்லா நாட்களும் திறந்திருக்கும்: தகைமையான, அமைதியான, மரங்கள் சூழ்ந்த இவ்விடம் ஆமித்தர்தாமின் நெஞ்சில் இருக்கிறது. இங்கு அண்டையில் தனியார் வசிப்பிடமென்று ஒன்றும் இல்லை. 13 அல்லது 17 அமிழ் தண்டூர்தியில் இவ்விடத்தைச் சேரலாம், மகிழியங்கி மற்றும் மிதிவண்டியிலும் கூட வந்து சேரலாம். செருமானிய அதிகாரங்களால் போக்குவரத்துத் தடைக்கு ஆளாகியிருப்போர் நடந்தும் இவ்விடத்தை அடையலாம். அறைக்கலன்கள் இருக்கும் மற்றும் இல்லாத அடுக்கில்லங்கள் எப்பொழுதும் கிடைக்கும், உணவோடு அல்லது உணவின்றி.<br>&emsp;&emsp;விலை: இலவசம்<br>&emsp;&emsp;உணவு வகைகள்: கொழுப்புக் குறைந்த உணவுகள்<br>&emsp;&emsp;எப்போதும் தண்ணீர் வரும் குளிமுறி (மன்னிக்கவும், குளியல் கிடையாது) மேலும் பல்வேறு உள் மற்றும் வெளிச்சுவர்களும் உள்ளது. சுடவைக்க ஏந்தான கட்டையடுப்புகள்.<br>&emsp;&emsp;பல்வகை சரக்குகளை வைக்க இடவிய வைப்பு வெளி. இரண்டு பெரிய புதுமையான பெட்டகங்கள்.<br>&emsp;&emsp;இலண்டன், நியு யார்க்கு, தெல் அவிவு இன்னும் பல நிலையங்களை நேராக தனிப்பட்ட வானொலியில் கேட்கலாம். குடியிருப்பவர் அனைவருக்கும் ஆறுமணிக்கு மேல் கிடைக்கும். தடை செய்யப்பட்ட ஒலிபரப்புகளை கேட்கக் கூடாது, சில விலக்குகள் உண்டு, அதுதான் செவ்வியல் இசைகளை கேட்க மட்டும் செருமானிய நிலையங்களுக்கு அலைவரிசை மாற்றிக்கொள்ளலாம். செருமானிய செய்திகளை கேட்பது முற்றிலும் தடை செய்யப்பட்டது (அது எங்கிருந்து ஒலிபரப்பப்பட்டதாக இருப்பினும்) மேலும் அவற்றை பிறருக்கு பரப்புவதற்கும் தடை.<br>&emsp;&emsp;ஓய்வு நேரங்கள்: இரவு பத்து மணியிலிருந்து காலை ஏழரை மணிவரை; ஞாயிற்றுக்கிழமைகளில் பத்தேகால் வரை. சூழ்நிலைகளுக்கு ஏற்றாற்போல மேலாண்மைக்குழு அறிவுறுத்தும்படி பகலிலும் ஓய்வு நேரங்களை கடைபிடிக்க வேண்டும். அனைவருடைய பாதுகாப்பையும் உறுதிபடுத்த, ஓய்வு நேரங்களை கண்டிப்புடன் கடைபிடிக்கவேண்டும்!!!<br>&emsp;&emsp;வெட்டி நேர செயற்பாடுகள்: அடுத்த அறிவிப்பு வரும்வரை வீட்டைவிட்டு வெளியில் செல்ல யாருக்கும் அனுமதி இல்லை.<br>&emsp;&emsp;பேச்சு மொழி: எல்லா நேரமும் மெதுவாகத்தான் பேச வேண்டும். நாகரிகம் தெரிந்த மக்களின் மொழியில் தான் பேச வேண்டும், எனவே செருமானியம் கூடாது.<br>&emsp;&emsp;வாசிப்பு மற்றும் பொழுதுபோக்கு: எந்தவொரு செருமானிய புத்தகத்தையும் வாசிக்கக்கூடாது, செவ்வியல்களுக்கும் அறிவார்ந்த வேலைப்பாடுகளுக்கு மட்டும் விலக்கு. மற்ற புத்தகங்கள் விருப்பம்போல.<br>&emsp;&emsp;உடற்பயிற்சிகள்: நாளும்.<br>&emsp;&emsp;பாடல்கள்: பைய, அதுவும் மாலை ஆறு மணிக்கு மேல் தான்.<br>&emsp;&emsp;படங்கள்: முன்னேற்பாடுகள் தேவைபடுகிறது.<br>&emsp;&emsp;வகுப்புகள்: வாராவாரம் சுருக்கெழுத்தில் ஒரு அஞ்சல்வழிக் கல்விப்பயிற்சி. ஆங்கிலம் பிரஞ்சு கணிதம் மற்றும் வரலாறு இப்பயிற்சிகள் பகலோ இரவோ எந்நேரமானாலும் கிடைக்கும். கட்டணமாக பாடமெடுக்க வேண்டும், எடுத்துக்காட்டக தச்சு.<br>&emsp;&emsp;சிறிய வீட்டுவளர்ப்புகளுக்கு ஆதரவளிப்பதற்குத் தனி துறை (பூச்சிகளுக்கு தடை, அவற்றிற்கு சிறப்பு அனுமதி தேவைபடுகிறது).<br>&emsp;&emsp;சாப்பாட்டு நேரங்கள்:<br>&emsp;&emsp;காலையுண்டி: அன்றாடம் சரியாக ஒன்பது மணிக்கு. விடுமுறை நாட்களையும் ஞாயிற்றுக் கிழமைகளையும் தவிர்த்து; ஏறத்தாழ பதினொண்ணரை மணிக்கு இருக்கும் ஞாயிற்றுக் கிழமைகளிலும் விடுமுறை நாட்களிலும்.<br>&emsp;&emsp;மதியச்சாப்பாடு: அளவுச் சாப்பாடு. ஒண்ணேகாலில் இருந்து ஒண்ணேமுக்கால் வரை.<br>&emsp;&emsp;இரவுச்சாப்பாடு: சூடான சாப்பாடாக இல்லாமலும் இருக்கும். சாப்பாட்டு நேரம் செய்தி ஒலிபரப்பைப் பொருத்தது.<br>&emsp;&emsp;வழங்கல் குழுவிற்கான கடப்பாடுகள்: புறக்கட்டு வாசிகள் எந்நேரமும் அலுவல் பணிகளில் உதவிட அணியமாக இருக்க வேண்டும்.<br>&emsp;&emsp;குளியல்: ஞாயிற்றுக் கிழமை ஒன்பது மணிக்குமேல் எல்லா குடியிருப்பு வாசிகளுக்கும் தண்ணித்தொட்டி கிடைக்கும். குளிமுறியிலோ, சமையலறையிலோ, தனிப்பட்ட அலுவலகத்திலோ அல்லது முன்னலுவலகத்திலோ வேண்டுமென்ற இடத்தில் குளித்துக்கொள்ளலாம்.<br>&emsp;&emsp;மது: மருத்துவ பயன்பாட்டிற்கு மட்டும்,<br>நன்றி.<br>உனது, ஆனா<br><br>நவம்பர் 19, வியாழக்கிழமை, 1942<br>அன்புடைய கிட்டி,<br>&emsp;&emsp;நாங்கள் எண்ணியது போலவே திரு துசல் ஓர் அருமையான ஆள். அட கண்டிப்பாக என்னோடு அறையை பங்கிடுவதற்கு அவர் எதுவும் நினைக்கவில்லை; உண்மையை சொல்ல வேண்டுமென்றால், ஒரு வேற்றாள் எனது பொருட்களை பயன்படுத்துவதற்கு நான் உண்மையில் உவகை கொள்ளவில்லை, ஆனால் ஒரு நல்ல ஆக்கத்துக்கு நாம் சில ஈகங்களை செய்யத்தான் வேண்டும், மேலும் இச்சிறிய ஈகத்தை என்னால் செய்யமுடிவதை எண்ணி மகிழ்கிறேன். "நாம, யாராச்சும் ஒரு நண்பரை காப்பற்றினால் போதும், வேற எதுவும் பொருட்டில்ல," அப்பா சொன்னார், அவர் சொன்னது முற்றிலும் சரியானது.<br><br>&emsp;&emsp;திரு துசல் இங்கு வந்த மொத நாள், என்னென்ன கேக்கமுடியுமோ எல்லா கேள்விகளையும் கேட்டார்--எடுத்துக்காட்டாக, அந்த கூட்டிப்பெருக்கும் அம்மா எப்பொழுது அலுவலகத்துக்கு வரும், கழிவறை பயன்படுத்துவதற்கு என்ன ஏற்பாடு செய்யப்பட்டிருக்கிறது, அப்புறம் எப்பொழுது கழிப்புக்கலத்தை பயன்படுத்திக்கொள்ளலாம். உனக்கு சிரிப்பா இருக்கும், ஆனால் இதெல்லாம் ஒரு மறைவிடத்துல அவ்வளவு எளிதில்ல. பகல் நேரங்களில் கீழ்த்தளத்தில் கேட்கும்படி எந்த ஓசையும் எழுப்பக்கூடாது, மேலும் வேறு யாராவது இருந்தால், அந்த தூய்மைப் பணியாளரைப் போல, மிகுந்த கவனத்தோடு இருக்க வேண்டும். நான் பொறுமையாக இதையெல்லாம் திரு துசலுக்கு விளக்கினேன், எனக்கு வியப்பாக இருந்தது இதையெல்லாம் அவர் எவ்வளவு மெதுவாக புரிந்துகொள்கிறார். எல்லாத்தையும் இரண்டு முறை கேட்பார், அப்படி கேட்டும் நீ சொல்கிறதை நினைவில் வைத்துக்கொள்ள மாட்டார்.<br><br>&emsp;&emsp;ஒருவேளை இந்த திடீர் மாற்றங்களால் அவர் குழம்பிப்போய் இருக்கலாம், சரியாகிவிடுவார். மத்தபடி, எல்லாம் நல்லாதான் போயிட்டிருக்கு.<br><br>&emsp;&emsp;திரு துசல் நாங்கள் விட்டுச்சென்ற வெளிவுலகைப் பற்றி விளத்த நிறைவே வைத்திருந்தார். அவரிடம் துயரச் செய்திகள் இருந்தது. எண்ணற்ற நண்பர்களும் தெரிந்தவர்களும் பொதிர்வுறும் ஊழ்ப்பாடில் மாட்டிக்கொண்டனர். ஒவ்வொரு இரவும், பச்சையும் சாம்பலுமான வண்டிகள் தெருக்களில் உலாத்திக்கொண்டே இருக்கின்றன. அவர்கள் ஒரு வீடையும் விடுவதில்லை, யாராவது எவுடர்கள் வசிக்கிறார்களா என்று கேட்கிறார்கள். அப்படி இருந்தால் மொத்த குடும்பத்தையும் உடனே கூட்டிக்கொண்டு போய்விடுவார்கள். இல்லாவிட்டால் அடுத்த வீட்டுக்கு போவது. நீ மறைவில் இல்லையென்றால், அவர்களது கொடும்பிடியிலிருந்து தப்புவது இயலாத ஒன்று. அவர்கள் பல நேரங்களில் ஒரு பட்டியலோடு சுற்றி வருகிறார்கள், எங்கு வண்டிநிறைய ஏற்றி அனுப்ப முடியுமோ அந்த வீட்டின் கதவுகளை மட்டும் தட்டுகிறார்கள். அவர்கள் அடிக்கடி தலைக்கு இவ்வளவு என்று வெகுமானமும் அளிக்கிறார்கள். அந்த காலத்தில் அடிமைகளை வேட்டையாடுவதைப் போலத்தான் உள்ளது. இதை என்னால் எளிதாக எடுத்துக்கொள்ள முடியாது, இது மிகவும் கொடுமையானது. மாலை நேரங்களில் இருட்டியதும், பெரும் வரிசையில் நல்ல குற்றமற்ற மக்களும், அவர்களுடன் குழுந்தைகளும் அழுதுகொண்டே, சாரை சாரையாக நடந்து போகிறார்கள், ஒரு கைநிறைய ஆட்களே அவர்களை அதிகாரம் செய்கிறார்கள், அவர்களை சீண்டுகிறார்கள் மேலும் அவர்கள் விழும்வரை அடிக்கிறார்கள். நோயுற்றோர், முதியோர், சிறார், குழந்தைகள் மற்றும் வாயும் வயிறுமாக உள்ள பெண்கள்--எல்லோரும் தங்கள் சாவை நோக்கி நடக்கின்றனர்.<br><br>&emsp;&emsp;எங்க நல்லநேரம், நாங்க அந்த கொந்தளத்தில் மாட்டாமல் இங்கு இருக்கிறோம். இந்த துயரங்களைப் பற்றியெல்லம் ஒரு நொடி கூட சிந்திக்க மாட்டோம், எல்லாம் எங்களால் உதவிட முடியாத எங்களுக்கு நெருங்கிய அன்பர்களால் தான். எங்கோ வெளியில் எனது இனிய நண்பர்கள் சோர்ந்து விழுகிறார்கள் அல்லது அடித்து புழுதியில் தள்ளப்படுகிறார்கள், நானோ ஒரு பொல்லாதவள் இங்கு கதகதப்பான மெத்தையில் படுத்துக்கொண்டு இருக்கிறேன்.<br><br>&emsp;&emsp;நான் மிகவும் மிரண்டு போகிறேன், இந்த பூவுலகில் என்றுங் காணாத மிகவும் கொடூரமான அரக்கர்களின் இரக்கத்தில் எனது நெருங்கிய நண்பர்கள் இருப்பதைப் பற்றி எண்ணும்போது.<br><br>&emsp;&emsp;இத்தனையும் எதனால்? அவர்கள் எவுடர்கள் என்பதாலேயே.<br>உனது, ஆனா<br><br>நவம்பர் 20, வெள்ளி, 1942<br>செல்ல கிட்டி,<br>&emsp;&emsp;உண்மையில் எங்களுக்கு என்ன பண்ணவேண்டும் என்று தெரியவில்லை. இதுவரை எங்களுக்கு எவுடர்களை பற்றி மிகவும் குறைந்த செய்திகளே இங்கு வந்து சேர்ந்திருக்கின்றன, மேலும் முடிந்த அளவு மகிழ்ச்சியாக இருப்பதே நல்லது என்று எண்ணினோம். அவ்வப்போது மீப்பு யாரோ ஒரு நண்பருக்கு என்னவாயிற்று என்று பகிர்வாள், உடனே அம்மாவோ திருமதி வான் இடானோ கண்ணீர் வடிக்கத் தொடங்கிவிடுவார்கள், அதனால் அவள் சொல்லாமல் இருப்பதே மேல் என்று முடிவு செய்துவிட்டாள். ஆனால் நாங்கள் திரு துசலிடம் எங்கள் கேள்விக்கணைகளை தொடுத்தோம், பிறகு அவர் சொன்ன கதைகள் கோரமாகவும் உருமூட்டுவதாகவும் இருந்ததால் அவற்றை மனத்திலிருந்து அகற்றவே முடியவில்லை. செய்தியின் தாக்கல் ஓய்ந்த பிறகு நாங்கள் மீண்டும் கேலி செய்வதும் கிண்டல் அடிப்பதுமாக திரும்பவும் பழைய நிலைக்கே சென்றுவிடுவோம். நாங்கள் இப்படி உள்கியிருப்பதால் எங்களுக்கும் எந்த பயனும் இல்லை வெளியில் இருக்கும் அவர்களுக்கும் எந்த பயனும் இல்லை. மேலும் மந்தணப் புறக்கட்டை மனச்சோர்வு புறக்கட்டாக மாற்றுவதில் என்ன பொருள் இருக்கிறது?<br><br>&emsp;&emsp;என்னதான் நான் செய்தாலும் சரி, என்னால், போனவர்களை பற்றி சிந்திக்காமல் இருக்க முடியவில்லை. நான் சிரிக்கும் போது என்னை கையுங்களவுமாக நானே பிடித்துக்கொண்டு இப்படி மிகவும் கொண்டாட்டமாய் இருப்பது வெட்கக்கேடானது என்று நினைவுபடுத்துகிறேன். ஆனால் நான் என்னதான் செய்ய? நாள் முழுதும் அழுதுகொண்டே இருக்கவா? இல்லை. என்னால் முடியாது. இந்த இருண்மை அகலும்.<br><br>&emsp;&emsp;இந்த மலக்கம் ஒருபுறம் இருக்க மேலும் ஒன்று சேர்ந்துள்ளது, ஆனால் அது என்னுடைய தனிப்பட்ட ஒன்று, அதையெல்லாம் நான் கொஞ்ச நேரத்துக்கு முன்னாடி சொன்ன துயரங்களுடன் ஒப்பிட்டால் "அட இதுக்குத் தானா?" என்று சொல்லத்தோன்றும். இருப்பினும், உன்னிடம் சொல்லாமல் இருக்க முடியவில்லை, இப்பொழுதெல்லாம் நான் வெறுமையாக உணரத்தொடங்கி இருக்கிறேன். விரிந்த வியன் வெறுமையால் நான் சூழ்ப்பட்டிருக்கிறேன். நான் அப்படி ஒருபோதும் எண்ணியதில்லை, ஏனென்றால் என் மனம் எனது நண்பர்களாலும் இனிய பொழுதுகளாலும் நிறைந்து இருந்தது. இப்பொழுதோ நான் துயரமானவற்றையே சிந்திக்கிறேன் இல்லையெனில் என்னைப் பற்றி சிந்திக்கிறேன். இது கொஞ்ச நாட்கள் எடுதுக்கொண்டது, ஆனால் இறுதியில் விளங்கிற்று, அப்பா எவ்வளவுதான் அன்போடு இருந்தாலும் அவரது பழைய இடத்தை அவரால் பிடிக்க முடியாது. எனது உணர்வுகளை பொறுத்தவரை, அம்மாவும் மார்கோட்டும் கணக்கிலேயே இல்லை, இது வெகு நாட்களாகவே இப்படித் தான்.<br><br>&emsp;&emsp;நான் ஏன் உன்னை இந்த மட்டித்தனத்தை யெல்லாம் சொல்லி தொந்தரவு செய்கிறேன்? கிட்டி, நான் ஒரு மோசமான நன்றிகெட்டவள், எனக்கு தெரிகிறது, ஆனால் ஆயிரத்தெட்டுவாட்டி ஏச்சும் பேச்சும் வாங்கிட்டு பிறகு இருக்கும் மற்ற எல்லா இடுக்கண்களையும் எண்ணிப்பார்க்க வேண்டுமென்றால், என் தலை சுற்றத் தொடங்குகிறது!<br>உனது, ஆனா<br><br>நவம்பர் 28, காரி, 1942<br>செல்லமான கிட்டி,<br>&emsp;&emsp;நாங்கள் அதிகமான மின்சாரத்தை பயன்படுத்தி வந்தோம் மேலும் எங்கள் பங்கீட்டு அளவை கடந்து பயன்படுத்திவிட்டோம். அதன் விளைவு: படு சிக்கனமாக இருப்பதும் மின்னிணைப்பு துண்டிக்கப்படும் வாய்ப்பும் தான். பதினாங்கு நாட்களுக்கு விலக்கில்லை; என்னவொரு இனிமையான எண்ணம் இல்லையா? ஆனால் யாருக்கு தெரியும் அது ஒன்றும் அவ்வளவு நீண்ட நெடியதாக இல்லாமல் இருக்கலாம்! நாலு நாலறைக்கெல்லாம் வாசிக்க முடியாத அளவுக்கு இருட்டிவிடுகிறது. அதனால் பொழுதைக் கழிக்க எல்லா வகையான சிறுபிள்ளைத்தனங்களை செய்கிறோம்: அழிப்பாங்கதை போடுவது, இருட்டில் கட்டழகு உடற்பயிற்சிகள் செய்வது, ஆங்கிலம் அல்லது பிரஞ்சில் பேசுவது, புத்தகங்களை மதிப்பாய்ந்து உரைப்பது--ஒரு கட்டத்தில் எல்லாம் சலிப்பாகிவிடுகிறது. நேற்று நான் ஒரு புது பொழுதுபோக்கை கண்டுபிடித்தேன்: ஒரு நல்ல இருகணியைக் கொண்டு வெளிச்சம் வரும் அண்டை வீடுகளை நோட்டம்விடுவது. பகல் நேரத்தில் ஒரு விரல் கூட திரையை விலக்கக்கூடாது, ஆனால் இருட்டிய பிறகு விலக்கிக்கொள்வதில் எந்த ஏதமும் இல்லை.<br><br>&emsp;&emsp;அக்கம்பக்கத்தினர் இவ்வளவு ஆர்வமூட்டுபவர்களாக இருப்பார்கள் என்று தெரியாமல் போய்விட்டது. பொதுவாக எப்படியிருப்பின், எங்களுடைய அண்டை வீட்டார் அவ்வாரு இருக்கிறார்கள். இரவு உணவுவேளையின் போது சிலவற்றை கண்டேன், ஒரு குடும்பம் வீட்டிலேயே படமெடுக்கிறார்கள் அப்புறம் மறுபக்கத்தில் உள்ள ஒரு பற்பண்டுவர் மிரண்டுபோன ஒரு மூதாட்டிக்கு பண்டுவம் பார்க்கிறார்.<br><br>&emsp;&emsp;குழந்தைகளுடன் இணக்கமாக இருப்பதும் அவர்களை முற்றிலும் போற்றுபவராக சொல்லப்படும் திரு துசல் ஒரு பழமை முனைப்புடைய கடோரன் என்றும், பொறுக்கவியலாத நெடிய அறவுரைகளை வழங்கும் சொற்பொழிவாளர் என்றும் தெரியவந்தது. எனது மிகவும் குறுகிய அறையை மேதக அவர்களுடன் பகிரும் சிறப்பிற்குரிய மகிழ்ச்சியை(!) பெற்றதனாலும், பொதுவாகவே இங்கிருக்கும் இளையோரில் கேடுகெட்டவளாக கருதப்படுவதாலும், அதே பழைய வசைகளையும் இடித்துரைகளையும் என் மேல் வீசப்படுவதை தவிர்க்க என்னால் செய்யமுடிந்ததெல்லாம் இந்த காதில் வாங்கி அந்த காதில் விடுவதுதான். இது அவ்வளவு மோசமாக இருந்திருக்காது, ஒருவேளை திரு துசல் ஒரு கோள்மூட்டியாக இல்லாமல் இருந்திருந்தால், மேலும் அவரது அறிக்கைகளை பெறுவோராக அம்மாவை மட்டும் தெரிந்தெடுக்காமல் இருந்திருந்தால். ஒருவேளை திரு துசல்<span இணைப்பு="6_" class="இணைப்பு"> கலவரத்தடுப்புச் சட்டத்தை வாசித்துக் காண்பித்தால்</span>, அம்மா மீண்டும் முதலில் இருந்து விரிவுரை வழங்குவார், இம்முறை மொத்த சட்டப்புத்தகத்தையும் என் மீது தூக்கி வீசுவார். அப்புறம் உண்மையில் எனக்கு ஆகூழ் இருக்குமானால் திருமதி வான் இடான் ஐந்து மணித்துளிகள் என்னிடம் கோரி, நயன்மையை என் முன்னே அடுக்கி வைப்பார்!<br><br>&emsp;&emsp;உண்மையிலேயே, சீர்கெட்டு வளர்ந்து, நொட்டைச்சொல் சொல்பவர்களால் ஆன குடும்பத்தாரின் சிறப்புக் கவனம் பெற்றிருப்பது, அவ்வளவு ஒன்றும் எளிதல்ல.<br><br>&emsp;&emsp;இரவு மெத்தையில் படுத்திருக்கையில் என்னுடைய பல கரிசுகளையும் ஊதி பெரிதாக்கப்பட்ட குறைகளையும் சிந்திக்கையில், நான் கருத்திற்கொள்ள வேண்டியவைகளின் வரம்பற்ற எண்ணிக்கையை கண்டு நான் குழம்பிப்போகிறேன், சில நேரங்களில் நான் சிரித்துக்கொள்வேன் சில நேரங்களில் அழுவேன், என் மனநிலையை பொருத்தது. இப்பொழுது இருப்பதைப் போல் இல்லாமல் வேறமாதிரி இருக்க வேண்டி, அல்லது நான் விரும்புவதைப் போல் இல்லாமல் வேறமாதிரி இருப்பது, அல்லது ஒருக்கால் நான் இப்பொழுது இருப்பதைப் போலும் இல்லாமல் நான் விரும்புவதைப் போலும் இல்லாமல் வேறமாதிரி நடந்துகொள்கிறவளாக, இப்படி வித்தகமான உணர்வுகளுடன் தூக்கத்தில் ஆழ்ந்து விடுகிறேன்.<br><br>&emsp;&emsp;ஓ செல்லமே, இப்ப உன்னையும் நான் குழப்புறேன். என்னை பொறுத்துக்கொள், நான் எதையும் அடித்து கிறுக்கப்போவது இல்லை, மேலும் இந்த கடுங்காலத்தில் ஏட்டுத் துண்டுகளை வீசி எறிவது என்பது தடைசெய்யப்பட்ட ஒன்றாகும். ஆகையால் நான் கூறுகிறேன் மேலே உள்ள பகுதியை மறுவாசிப்பு செய்யாதே மேலும் அதன் அடி ஆழத்தைப் பார்க்க முயற்சிகள் ஏதும் செய்யாதே, அவ்வளவுதான் சொல்வேன், ஏனென்றால் உன்னால் மீண்டும் திரும்பி வெளியே வரவே முடியாது!<br>உனது, ஆனா<br><br><span இணைப்பு="1-" class="இணைப்பு">தியுனீசு </span>: வட ஆப்பிரிக்காவில் உள்ள ஒரு மாநிலம் (Tunis)<br><span இணைப்பு="2-" class="இணைப்பு">அல்கியரசு </span>: தியுனீசை அடுத்துள்ள ஒரு பகுதி (Algiers)<br><span இணைப்பு="3-" class="இணைப்பு">காசாவிலாங்கா </span>: வடமேற்கு ஆப்பிரிக்காவில் மொராக்கோ என்னும் நாட்டில் உள்ள மாநகரம் (Casablanca)<br><span இணைப்பு="4-" class="இணைப்பு">ஓரன் </span>: அல்கியரசை அடுத்துள்ள ஒரு மாநகரம் (Oran)<br><span இணைப்பு="5-" class="இணைப்பு">பங்கீடு அட்டைகள் </span>: போரினால் பொருட்களுக்கு தட்டுப்பாடு உண்டாங்கி முறையாக பதிவு செய்தவர்களுக்கு மட்டுமே பங்கீட்டு முறையில் பொருட்களை விற்றனர் (Ration Books)<br><span இணைப்பு="6-" class="இணைப்பு">கலவரத்தடுப்புச் சட்டத்தை வாசித்துக் காண்பித்தல் </span>: பன்னிரண்டு அல்லது அதற்கு மேற்பட்டவர்கள் கூடியிருந்தால் அவர்களிடம் கலவரத்தடுப்புச் சட்டத்தை வாசித்துக்காட்டி கலைந்து போகும்படி சொல்லுவது ஆங்கிலேயர்களின் வழக்கம். காலப்போக்கில் கண்டிப்பதற்கும் அடக்குவதற்கும் பயன்படும் மரபுத்தொடராக மாறிப்போனது.<br><br>
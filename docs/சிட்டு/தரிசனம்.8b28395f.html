<c>தரிசனம்</c>\n\t“சாமி! நீங்களா?”, என்று வியந்து கேட்டான். \n\t“ஆமப்பா!” என்றார் கடவுள். \n\t“என்ன சாமி இப்படி திடுதிப்பென்று வந்திருக்கிறீர்கள்?” இங்குத் தவம் செய்வோருமில்லை, தவம் எப்படி செய்வது என்று அறிவொருமில்லை. நானோ காற்று வாங்க வந்தேன் இப்படி கடவுள் காட்சிக் கொடுத்து அருள் புரிவார் என்று யார் கண்டது.\n\t“அது ஒன்றுமில்லப்பா துணைவியாரோடு வாக்குவாதம் மனநிம்மதி தேடி இங்கு வந்துள்ளேன்.” \n\t“சாமிக்குள்ள போயி சண்டை வருமா? எல்லாம் அறிந்து உலகளப்பவர்கள் நீங்கள் தானே.” \n\t“எல்லாம் அறிந்திருப்பதால் தானே பிரச்சனையே வருகிறது.” \n\t“இவ்வளவு நேரம் எங்கு இருந்தீர்கள் சாமி?”\n\t“நான் எங்கும் இருப்பவன் எதிலும் இருப்பவன் எப்பொழுதும் இருப்பவன்.” \n\t“பொய் சொல்லாந்திங்க சாமி. கொஞ்ச நேரத்துக்கு முன்னாடி வந்துட்டு வசனமெல்லாம் போசுறிங்க. அதுக்கு ‘சொல்லமுடியாது’ என்று சொல்லிட்டு போங்க.”\n\t“அதுக்கில்லப்பா, அப்படித்தான் சொல்லச் சொல்லி சங்கத்தில் உத்தரவு பிறப்பித்திருக்கிறார்கள்.” \n\t“நாங்கள் தான் ஆட்டோ சங்கம், ஆசிரியர் சங்கம், வணிகர் சங்கம், ஓட்டுநர் சங்கம், மருத்துவர் சங்கம், மாதர் சங்கம், என பலசங்கங்கள் வேலையில்லாமல் ஆட்களை சேர்த்துக் கொண்டு அடையாளப் போராட்டங்கள் நடத்துகிறோம், கூட்டங்கள் கூடுகிறோம், முழக்கங்களிடுகிறோம், வெட்டியாய் பொழுதை கழிக்கிறோம். நீங்களுமா?” \n\t“என்னப்பா செய்வது புதிது புதிதாய் கிளம்புகிறார்கள். ஆளுக்கு ஒரு புராணத்தை கையில் வைத்திருக்கிறார்கள். ஒருவன் என் புராணத்தையே தலைப்புகளையும், பெயர்களையும் மாற்றிவிட்டு அவனுடையது என்று சொல்கிறான். அதையும் நம்பி அவன் பின்னே பத்துபேர் செல்கிறார்கள். ஒருசில பேரோ பக்தர்களின்றி கேட்ப்பாரில்லாமல் அவதி படுகிறார்கள். ஒருசிலரே பிறரை ஏமாற்றி கையூட்டு பெற்று வந்த பாவங்களை தங்கள் உண்டியலில் வாங்கிக்கொண்டு அவதிப்படுகிறார்கள். இப்படி அனைவரையும் வழிநடத்த நாங்களும் ஒரு சங்கத்தை நடத்திவருகிறோம்.”\n\t“சாமி தமிழ் நல்ல பேசுது!”\n\t“எல்லா மொழிகளும் யாம் அறிவோம்.” \n\t“சாமிகளுக்குள்ள என்ன மொழியில பேசிப்பிங்க?” \n\t“நாங்கள் எல்லாம் மொழிக்கு அப்பாற்பட்டவர்கள். மொழி எங்களுக்கு அவசியமன்று.” \n\t“அப்ப அந்த சமஸ்கிருதம்?” \n\t“அது வெறும் ஆசாமிகள் பேசும் மொழியப்பா!” \n\t“சாமி உங்களுக்கு எவ்வளவு வயதிருக்கும்?” \n\t“யாம் காலத்திற்கு அப்பாற்பட்டவன். வயது என்ற கால அளவுக்கோளெல்லாம் கிடையாது.”\n\t“ஏன் சாமி நீங்கள் மட்டும் காலங்கடந்து இருக்கிறீர்கள், எங்களை அறுவது, எழுவதுகளிலே தூக்கிவிடுகிறீர்கள்?” \n\t“நீயும் தானப்பா காலங்கடந்து நிற்கிறாய்!” \n\t“புரியலியே சாமி?”\n\t“பத்து வருடங்களுக்கு முன்பு என்னவாக இருந்தாய்?”\n\t“வாலிபனாக இருந்தேன்.”\n\t“இருவது வருடங்களுக்கு முந்தி?”\n\t“குழந்தையாக இருந்தேன்.”\n\t“இருவத்தைந்து வருடங்களுக்கு முன்பு?” \n\t“தாயின் வயிற்றில் கருவாய் இருந்திருப்பேன்.”\n\t“அதற்கு முன்பு?”\n\t“அதற்கு முன்பு நான் இல்லவே இல்லை சாமி.”\n\t“அதற்கு முன்பு நீ தாயில் கொஞ்சமும் தந்தையில் கொஞ்சமும் இருந்தாய். அதற்கு முன்பு உன் மூதாதையர்களிடத்தில் இருந்தாய். அதற்கு முன்பு வானரங்களிடத்தில் இருந்தாய். அதற்கு முன்பு ஊர்வனங்களிடத்தில் இருந்தாய். அதற்கு முன்பு மீன்களிடத்தில் இருந்தாய். அதற்கு முன்பு மண்மேல் அணுக்குள் இருந்தாய். அதற்கு முன்பு வடிவமற்ற எரி மாசாக இருந்தாய். அதற்கு முன்பு விண்மீனில் இருந்தாய். அதற்கு முன்பு…”\n\t“போதும் சாமி எனக்கு இந்த அறுவதோ எழுவதோ அதுவே போதும் சாமி.”\n\tகடவுள் திருவாய் மலர்ந்தார்.\n\t“சாமி நீங்க வெஜ்ஜா? நான்-வெஜ்ஜா?”\n\t“வெச்சா என்னவேண்ணாலும் சாப்பிடுவோமப்பா!” \n\t“சாமி, இந்த பேய், பிசாசு, பூதம், காட்டேரியெல்லாம் உண்மையில் இருக்குதா? பொய்யா?” \n\t“அதெல்லாம் சும்மா. பொய்தான்.”\n\t“ஆசைகள் நிறைவேறாம செத்தா பேயா வருவாங்கனு சொல்கிறார்களே சாமி?” \n\t“அப்படி பார்த்தால் இவுலகில் பேய்களின் ஜனத்தொகையே அதிகமாய் இருக்கும். அதெல்லாம் நம்புகிறாற்போல் இல்லையப்பா!” \n\t“நாங்கெல்லாம் செத்தப்புறம் எங்க சாமி போறோம்?” \n\t“எல்லாம் மண்ணுக்குதான்பா.” \n\t“உயிர் எங்க சாமி போவுது?” \n\t“நீ பிறக்கும்போது உன் உயிர் எங்கிருந்து வந்தது என்று கவலைப் பட்டிருப்பாயா?” \n\t“இல்லை சாமி.” \n\t“அதேபோல் இறக்கும்போதும் அது எங்கே போகிறது என்று கவலைக் கொள்ளாதே.” \n\t“இந்த சொர்கம், நரகமெல்லாம் இருக்கா சாமி?” \n\t“அகத்தின்கண் வாழ்வதே சொர்கம், இல்லையெனில் அது நரகம்” \n\tமண்டையை சொரிந்து கொண்டான். \n\t“சாமி! தப்பு பண்ணுகிறவர்களை எல்லாம் நீங்கள் வந்து கண்ணில் குத்துவீர்களா?” \n\t“அதெல்லாம் ஒன்றுமில்லையப்பா. அப்படிப்பார்த்தால் இங்கு ஒருத்தனுக்கும் கண் இருக்காது. நீக்கூடாதான் சிறிது நேரத்துக்கு முன்பு ‘இங்கு எச்சில் உமிழக்கூடாது’, என்று எழுதியிருந்த சுவற்றின்மீதே எச்சில் துப்பினாய். அதற்கு முன்பு தின்பண்டம் வாங்கி தின்றுவிட்டு, காகிதத்தை குப்பைத் தொட்டியில் போடாமல் தெருவில் விட்டெறிந்தாய். பயப்படாதே உன் கண்ணை மட்டுமல்ல யார்க்கண்ணையும் நாங்கள் குத்தமாட்டோம். நீங்களாக திருந்தினால்த் தான் உண்டு.” \n\t“ஏன் சாமி, கோயிலுக்கு வந்தால் மூன்று சுத்து சுத்த வேண்டும், தோப்புக்கரணங்கள் போடவேண்டும், குப்பற விழுந்து எந்திரிக்க வேண்டும், தலைக்கு மேல் கைக்கூப்பி வணங்கவேண்டும், என்று வைத்திருக்கிறீர்கள்?” \n\t“தொந்தி சிறுகவும் சிந்தி பெருகவும்.”\n\t“உங்கள ஏன் சாமி கல்லில் சிலை பண்ணி வைத்திருக்கிறார்கள்?” \n\t“நீராக இருந்தால் ஓடிவிடுவேன், காற்றாக இருந்தால் பறந்துவிடுவேன், ஒலியாக இருந்தால் கரைந்துவிடுவேன், ஒளியாக இருந்தால் சிதறிவிடுவேன், கல்லாக இருந்தாலாவது ஓரிடத்தில் இருப்பேன் என்று எண்ணுகிறார்கள்.” \n\t“இந்த பால் அபிஷேகம், தயிர் அபிஷேகம், தேன் அபிஷேகம்… இதெல்லாம் பண்ணி வீணடிக்கிறதுக்கு பதிலாக, ஆரம்பப்பள்ளி மாணவர்களுக்கு குடுத்தால் நல்ல சக்தியோட வளருவாங்கில்ல?” \n\t“உனக்கு தெரியுது அந்த ஆசாமிகளுக்கு தெரியலையேப்பா!” \n\t“புதுசு புதுசா வைரஸ், கேன்சரெல்லாம் வருதே சாமி, அத நீங்க அழிக்கக் கூடாதா?” \n\t“நீங்கக்கூடத்தான் இயற்கைக்கே தொந்தரவா இருக்கீங்க உங்களை அழித்திடலாமா?”\n\t“சாமி!” \n\t“அதுமாரிதான் எல்லாம் இருக்க வரைக்கும் இருந்துட்டு போகும்பா.”\n\t“உங்கமேல பக்தியோட இருக்க எல்லாருக்கும் என்ன சாமி பண்ணபோறீங்க?” \n\t“இதுவரைக்கும் என்ன பண்ணேன்?” \n\t“ஒன்னும் பண்ணல.” \n\t“அதேதான். நடக்குறது நடக்கும்.” \n\tதனிமையில் இருப்பதை உணர்ந்து அங்கிருந்து நகர்ந்தான்.\n
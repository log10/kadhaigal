&emsp;&emsp;எத்தனையோ மொழிபெயர்ப்புகள் தமிழில் வந்துகொண்டு தான் இருக்கிறது. நான் எடுத்துக்கொண்ட இப்படைப்பும் தமிழில் ஏற்கனவே மொழிபெயர்க்கப்பட்டு நூலாக வெளியாகியிருக்கிறது. அப்பொழுது இதில் என்ன சிறப்பு இருக்கப் போகிறது என்ற கேள்வி எழும். பல்லாயிரம் ஆண்டுகளாக வளர்ந்து வாழ்ந்து செழித்துவரும் தமிழில் எத்தனை படைப்புகள் வரினும் தமிழுக்குறிய தூய்மையும் செவ்வியல் தன்மையும் சிதைக்கப்பட்டே வருகிறது. மொழிபெயர்ப்புகளில் ஏராளமான வடவெழுத்துக்கள் அறியாமையினாலும் கோழைத்தனத்தாலும் மனங்கூசாமல் பயன்படுத்தப்பட்டு வருகிறது.<br><br>&emsp;&emsp;இப்படைப்பில் வடவெழுத்துகள் இருக்காது. பிறமொழி சொற்களாக இருப்பினும் அது தமிழுக்கு இயைந்ததாக மொழியாக்கம் செய்தபிறக சேர்க்கப்படும். கதை மாந்தர்களின் பெயர்கள் மேற்கத்திய பெயர்களாக இருப்பதால் அவையாவும் முறையே எளிமையாக பலுக்கும் வண்ணம் மொழியாக்கம் செய்யப்பட்டிருக்கிறது. எடுத்துக்காட்டாக Voskuijl என்ற பெயரை வாக்குசில் என்று தமிழில் அழைக்க எளிமையாக இருக்கும் வண்ணம் மொழியாக்கம் செய்திருக்கிறேன். எனினும் பெயர்கள் தமிழுக்கு அயலாகத்தான் இருக்கும், சூழலை உள்வாங்கியதும் பழகிவிடும்.<br><br>&emsp;&emsp;தமிழ் இயற்கையாக தோன்றிய செவ்வியல் மொழியென்பதால் அதை மற்ற மொழிகளோடு சேர்த்துப் பார்ப்பது மடத்தனம். தமிழ் மொழி ஒலியை அடிப்படையாக கொண்டது. எழுத்து வடிவங்களும் ஒலியின் குறியீடே, இதை தலைகீழாக பொருத்திப் பார்ப்பது சரியாக அமையாது. தமிழ் ஒலியை முதன்மை படுத்துவதால் அதன் சொற்றொடர்களை ஆங்கிலத்தைப் போலவோ அல்லது மற்ற மொழிகளைப் போலவோ வாசிக்க முயல்வது பொருட்பிழைகளை உண்டாக்கும். முற்கால தமிழர்களுக்கு எழுத கிடைத்தது ஓலைகளும், துணிகளும், கற்களும் இன்னும் பிற எழுத வாட்டமில்லாதவையுமே. ஆகையால் எல்லாம் இடைவெளியின்றி ஒரு நீண்ட வரிசையாக அமைந்திருப்பதை பார்க்கலாம். எனவே சொற்றொடர்கள் செம்மைபட வாய்ப்பின்றிபோனது. தற்பொழுது வழக்கில் சில நெறிமுறைகள் வகுக்கப்பட்டு பின்பற்றப்படுகிறது.<br><br>&emsp;&emsp;தமிழ்த் தேசம்<br><br>&emsp;&emsp;இதில் த் என்பது நிலைமொழியின் ஈற்றில் அமைந்ததால் வருமொழியின் முதல் தே வலிமிகுந்து ஒலிக்கும். இது போன்ற நெறிமுறை ஆங்கிலத்தில் இல்லை, ஒவ்வொரு சொல்லும் தனிப்பட்ட சொற்கள், ஒரு செல்லின் ஒலி அடுத்த சொல்லின் ஒலியமைப்பை எவ்வகையிலும் மாற்றாது. தமிழில் பலுக்கும் ஒலிக்கே பொருளுண்டு எவ்வகையிலும் எழுத்துக்கு பொருளில்லை.<br><br>&emsp;&emsp;நல்ல வேளை வந்தது<br><br>&emsp;&emsp;இதை ஆங்கிலத்தை படிப்பதுபோல் படித்துப் பார்த்தால், ஒவ்வொரு இடைவெளிக்கும் விட்டிசைத்து பலுக்க வேண்டும். அப்படி படித்தால் பொருட்பிழை ஏற்படும்.<br><br>&emsp;&emsp;நல்ல - வேளை - வந்தது = சிறப்பான பொழுது வந்தது என்ற பொருளைத் தரும்<br>&emsp;&emsp;நல்லவேளை - வந்தது = தற்செயலாக வந்தது, ஆனால் அது மிகவும் நல்லது.<br><br>&emsp;&emsp;நல்ல மற்றும் வேளை என்பது இருவேறு சொல்லாக இருப்பினும் இங்கு நல்லவேளை என்று ஒற்றைச் சொல்லாக எழுதவும் படிக்கவும் வேண்டும். இப்படி சொற்றொடர் அமைப்பை முறையாக சேர்த்து வாசிப்பதால் மட்டுமே தமிழில் பொருள்கொள்ள முடியும். எனவே ஆங்கில முறை வாசிப்பை தமிழில் திணிப்பது மடமை. தமிழுக்கென்று உள்ள நெறிமுறைகளை செம்மைபடுத்துவதும் அதை இளையோரிடத்தில் சேர்ப்பதும் இன்றியமையத ஒன்று. இக்கால மாணவர்கள் ஆங்கிலவழிக் கல்வியினால் தமிழறிவு மங்கி அறைச்செயற்கை மொழிகளை வாசிப்பது போல தமிழையும் வாசிக்கும் கேடு நிலவுகிறது. தமிழைப் பொருத்தமட்டில் இடைவெளி என்பது பொதுவாக விட்டிசைப்புடன் இருக்கும். சிலவிடங்களில் விட்டிசையின்றி அல்லது நுண்ணிய விட்டிசையோடு வாசித்தால் மட்டுமே பொருள்கொள்ள முடியும்.<br><br>&emsp;&emsp;காலையிலிருந்து = காலையி லிருந்து<br><br>&emsp;&emsp;காலையில், இருந்து இவை இரண்டும் எழுத்து வடிவங்கள். இரு சொற்களும் ஒலிக்கும்பொழுது அது ஒரு சொல்லாகவே பலுக்கப்படும். வட்டார வழக்கில் "காலையலிந்து". யகரத்திற்கும் லகரத்திற்கும் இடையில் நுண்ணிய விட்டிசைப்போடும் வாசிக்கலாம்.<br><br>&emsp;&emsp;தமிழ் ஒலியோடு தோன்றி, ஒலியோடு வளர்ந்து, ஒலியோடு வாழும் மொழி. நாம் எழுதும் அனைத்தும் ஒலியின் குறியீடுகளே. எழுப்பப்படுவதே எழுத்தாம். அதனால்தான் வலிமிகும் சொற்களுக்கு முன் மெய்யெழுத்தை இணைக்கிறோம். நாம் எப்படி பேசுகிறோமோ அதுதான் குறியீடுகளாக பதியப்பட வேண்டும். எனவே இப்படைப்பு தமிழ் ஒலியமைப்பை அடிப்படையாக கொண்டது.<br><br>&emsp;&emsp;பலகோடி மக்கள் பேசும் மொழி, பல்லாயிரம் ஆண்டுகளாக செழித்துவரும் மொழி, குமரி கண்டத்தில் புதையுண்டது போகவே சொற்கள் பல இலக்கங்கள் உள்ளது. இதில் எல்லாவற்றையும் நாம் அறிந்திருக்க வாய்ப்பில்லை. அப்படிப்பட்டச் சொற்களை எதிர்கொண்டால் அகரமுதலிகளில் தேடிப்பார்க்கவும்.<br><br>&emsp;&emsp;இதுவொரு நாட்குறிப்பு என்பதால் இதிலிருப்பவை ஒரு கால சூழலுக்கு உட்பட்டு இருப்பதை பார்க்கலாம். இரண்டு வகையான கால சூழலை ஆனா இதில் பதிவுசெய்திருக்கிறாள். ஒன்று எவுட எதிர்ப்பு அரசியல், இரண்டு ஆனாவின் பதின்பருவ மனச்சிக்கல்கள். இவை இரண்டையும் உள்வாகினால் மட்டுமே ஆனாவின் வலிகளை உணர முடியும்.<br><br>
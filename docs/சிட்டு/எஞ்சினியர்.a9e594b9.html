<c>எஞ்சினியர்</c>\n\t“வணக்கம்… ”, காலை எட்டு மணி செய்திகள் தொலைக்காட்சியில் ஓடிக்கொண்டிருக்கிறது. “டிங்கு, டிங்கு, டிங்கு… ”, புள்ளையார் பூசை செய்துக் கொண்டிருக்கிறார் சம்பத். அலுவலகம் செல்லும் தன் கணவனுக்கு மதிய உண்டி தயார்பண்ணும் சுசிலா. அப்பாவின் பாமாலையில் முழிப்புத்தட்டி, போர்வையை விலக்கிக்கொண்டு மெல்ல துயிலுரித்தான் மதன். ஓடி ஆடி வளர்ந்த திடமான உடல், உறுதியான கட்டு, காய்ந்த தென்னங்கீற்றின் நிறம், அடர்த்தியான சிகை. பின்புற வாசலில் சுவற்றோரம் சாய்ந்தபடி பல் துலக்கிக் கொண்டிருக்கிறான். செத்த பல்லியின் உடல் எறும்புகளால் உடற்க்கூறு செய்யப்பட்டு, பல்லி எறும்புகளின் மேல் ஊர்ந்து செல்கிறது. இந்த எறும்புகளின் முதலையும்-முடிவையும் ஆராய்ந்தவாறு பல் துலக்கிக் கொண்டிருந்தான் மதன். சம்பத் பசியாறிவிட்டு கைக்கழுவ வாசலுக்கு வந்தார், மகனின் ஆராய்ச்சியில் ஆர்வமில்லாமல் கைக்கழுவிக்கொண்டு தன் அலுவலுக்கு புறப்படலானார்.\n\tசெய்திகளில் இருந்து பாடலுக்கு மாற்றப்படுகிறது. சுமாரான பாடல் ஒன்று ஒலித்துக்கொண்டிருக்கிறது, மதன் சாய்விருக்கையில் தென்பாக அமர்ந்தான். \n\t“தட்டெடுத்துட்டு போய் சாப்பிடேண்டா!” என்று தட்டோடு வரும் சுசிலா. அதற்க்கு, “இருமா இப்பதான் தண்ணீ குடிச்சேன்”, என்றான். அப்பா சாப்பிட்டு சென்ற இடத்தில் பாத்திரங்கள் அப்படியே மூடியுள்ளது, அங்கங்கே சாம்பார் சிந்திக்கிடக்கிறது. கொண்டு வந்த தட்டில் மூன்று இட்லிகளை போட்டுக்கொண்டு, சாம்பாரை ஊற்றிக் கொண்டு, நாற்காலியில் அமர்ந்தாள் சுசிலா. அரையுங்குறையுமாக, தலைவிரி கோலமாக ஆடுகிறார்கள். பார்க்கும் மாதர்க்கே வெட்கம். அம்மா சிரிப்பே வராத அந்த நகைச்சுவை தொடரை போடாச் சொல்லிக் கேட்ப்பாள் என்று அறிந்த மதன், கைக்கோளை அன்னையிடம் குடுத்துவிட்டு, தட்டை எடுக்க சமயலறைக்கு சென்றான். சப்பலிட்டு அமர்ந்தான், பாத்திரத்தில் இருந்த அனைத்தும் தட்டிற்கு வந்தது. சுமார் ஆறேழு இட்டிலிகள் இருக்கும், கணக்கு பார்த்தால் சாப்பிட முடியுமா. சாம்பாரை கரண்டியில் எடுத்து விட்டுக்கொள்கிறான். “எல்லாத்தையும் ஊத்திக்க, எனக்கு போதும்”, என்றாள் அம்மா. கரண்டியில் இருப்பதை வழித்தெடுத்துவிட்டு, சாம்பார் கிண்ணத்தை எடுத்து ஒரு இட்லியின் உதவியோடு எல்லா சாம்பாரையும் தட்டுக்கு வழித்தெடுத்தான். சுசிலா கைக்கோளை மதனிடம் கொடுத்துவிட்டு, மீண்டும் சமயலறைக்கு சென்றுவிட்டாள். நகைச்சுவை தொலைக்காட்சியை வைத்துவிட்டு கைக்கொள் ஓர் ஓரமாக வைக்கப்படுகிறது. இட்லி சாம்பாரில் கலந்துவிடுகிறது. அதை ருசித்து பசியாறுகிறான் மதன்.\n\t“லேடன்ட்டா பேசரியா?” தொலைக்காட்சியில் வரும் வசனங்களை வாய்க்குள் முணுமுணுத்துக் கொள்கிறான். அணைத்து நகைச்சுவை வசனங்களும் மதனுக்கு அத்துப்படி. மதன் தொலைக்காட்சியில் என்னென்ன பார்க்க வேண்டும் என்று ஒரு லட்சியக் குறிக்கோளோடு இருக்கிறன். அதில் முதல் இடத்தை பிடித்தது நகைச்சுவை தொலைக்காட்சிகளே. அனால் மதன் சோம்பேறி அல்லன். அவனுக்கு விளையாட்டில் தான் ஆர்வம் மிகுதி. வாரி சீவிக்கொண்டு புறப்பட்டுவிட்டான், தேய்ந்து சாயம்போன பழையக்குழாய், ஊர் கிரிக்கெட் குழுவில் அடித்த கொசுவுசட்டை, பள்ளியில் அளித்த மிதிவண்டி, அங்கங்கு துப்பேறிக் கிடக்கிறது. சாளரக்கம்பிக்கிடையே சொருகியிருந்த அழுக்கு துணியை எடுத்து தூசித்தட்டினான். வண்டி ஊர் ஏரிக்கு விடப்படுகிறது.\n\t“ஏ! மாங்கா, நில்ரா!”, ஆம் மதனுக்கு அவர்கள் கொடுத்த செல்ல பெயர் மாங்கா. யாருக்கும் ஏன் அந்த பெயரை வைத்தார்கள் என்று தெரியாது, யார் வைத்தது என்றும் தெரியாது. அப்படியே கூப்பிட்டு பழகிவிட்டனர். அங்குள்ள சிறுவர்களும் அவனை ‘மாங்கா அண்ணா’ என்று மரியாதையோடு அழைப்பார்கள். கணபதியின் குரல் போல் இருப்பதை உணர்ந்து திரும்பினான் மதன். கணபதி கைலியை மடித்துக் கட்டிக்கொண்டு ஓட்டமும் நடையுமாக வருகிறான். கணபதியும் மதனும் ஒத்த வயதுடையவர்கள் தான். கணபதி கொஞ்சம் பளுவாக இருப்பான். மிதிவண்டியில் இருந்து இறங்கிவிட்டான் மதன்.\n\t“ஏன்டா எறங்குற? மெரி போலாம்”, என்றான் கணபதி. மதன் சக்கரத்தை மிதித்து காண்பித்து, “காத்தில்லடா மாப்ள, பக்கத்துல தான நடந்தே போலாம்”, என்றான். தோள்மீது கையைப்போட்டு முறைத்துப் பார்த்துவிட்டு, “போலாம்” என்றான். இருவரும் நடக்கலாயினர்.\n\t“ஒடையார் கணத்துக்கு போலாமா, மதியம்?” - மதனுக்கு ஒருசில நாட்களாக கிணற்றில் குளிப்பதற்கு ஆர்வம் மிகுதியாகியுள்ளது. “நடந்து போற தூரத்துல எதுவுமில்ல”, என்று சலித்துக்கொண்டான் கணபதி. “நம்ம சைக்கிள்ல காத்தடிச்சிட்டு போவோம்டா”, ஏக்கத்துடன் மழுப்பினான் மதன். “நாகப்பன் கணத்துலதான் தண்ணீ இருக்கறத சொன்னாங்க. அதுவும் சுத்துசெவுருக்கு கீழதான் இருக்குனு மணியன் சொன்னான்”, கணபதி பழைய நினைவுகளில் மூழ்கினான். இந்த குழு இறங்காத கிணறில்லை, பார்க்காத ஆழமில்லை. தற்போது தண்ணீர் பஞ்சத்தால் கிணறுகள் வற்றியிருப்பதால் பயலுக வேறு பொழுதுப்போக்குகளில் ஆர்வம் காட்டுகிறார்கள். “போகலாம்”, என்றே மனதுள் இருவரும் ஒப்புக்கொண்டு ஏரியை அடைந்தனர்.\n\tபரந்த ஏரி, இரண்டு கிலோமீட்டர் இருக்கும், அதன் விட்டம். ஏரியின் மய்யத்தில் வெளுத்த செவ்வகம், அதுதான் இவர்களின் ஆட்டக்களம். ஓர் ஆண்டில் பன்னிரண்டு மாதங்களும் வற்றியேயிருக்கும். இவர்கள் செய்த பூர்வஜெலம புண்ணியமாக இருக்கக்கூடும். மழைக்காலங்களில் ஓர் ஓரமாய் குட்டைப் போல் தேங்கிக்கிடக்கும். இவர்களை தவிர இந்த ஏரியை யாரும் தத்தெடுக்க முன்வரவில்லை. துவரமண்டை மட்டுமே கேள்விப்பட்ட இந்த ஏரிக்கு, தோர்நமண்டை நடத்திக்காட்டியவர்கள் இவர்களே. இந்த ஏரியில் தூறுவாரியதைவிட, பலபேர் பந்தை பிடிக்க விழுந்து வாரியதுதான் அதிகம். அதிகாலையில் அவசரத்தை கழிக்கவும், காலையில் பொழுதைக் கழிக்கவும், இது ஒரு கழிப்பறையாகவே இவூரில் இருக்கிறது.\n\tவேள்வி இவர்கள் வரும் முன்னரே துவங்கப்பட்டிருப்பதை உணர்ந்து இருவரும் மிதிவண்டியை நிறுத்திவிட்டு, குத்துக்காலிட்டு அமர்ந்தனர். பந்து வீசுவோரின் தவவலிமையையும், மட்டைக்காரர்களின் தவவலிமையையும், இவ்வேள்வியில் கூடியிருந்தோர் கண்டு மகிழ்ந்தார்கள். “புடி...புடி...புடி...புடி...”, “ஓடுறா...ஓடுறா...ஓடுறா…ஓடுறா…”, “இங்க…இங்க…இங்க…இங்க…” - கிரிக்கெட் தேவனை வரவழைக்கும் மந்திரங்கள் இவை. வீட்டில் தன் அறையை கூடப் பெருக்கத் தெரியாதவர்கள், இங்கு மட்டைவைத்து பெருக்குவதில் ஆற்றல் வாய்ந்தவர்களாக இருக்கிறார்கள். இங்கு பந்து பொறுக்குவதை விட்டு ஊரின் குப்பைகளை பொறுக்கியிருந்தால், ஊராவது சுத்தமாயிருக்கும். உறுப்பிடமாட்டார்கள் என்று ஊர்மக்கள் இவர்களை தண்ணீர் தெளித்து விட்டனர். ஆனால் இரத்ததானமுகாம் நடத்தி, இரத்ததானம் செய்து இவர்கள் ஊருக்கே விழிப்புணர்வு ஏற்படுத்திய அதிசயமும் நடந்திருக்கிறது.\n\tபோட்டியயை சமநிலையில் முடித்துக்கொண்டு, கூடியிருந்தோர் அனைவரும் இரு அணிகளாக பிரிந்தனர். மதனுக்கு இலக்குமுனை காப்பாளராக(wicket-keeper) இருப்பதற்கு தான் ஆர்வம் மிகுதி. தோனியை மனதில் நிறுத்திக்கொண்டு இலக்குமுனைக்கு பின் குந்தும்போது அவன் தோனியாகவே மாறிவிடுகிறான். பந்து மட்டைக்காரர்களின் கண்களில் மாட்டாமல் போனாலும்போகும், இவன் கைகளில் மாட்டமற்போகாது. “போலிங்…போலிங்…போலிங்…” என்று தன் அணியினரை உற்ச்சாகப்படுத்துவது அவனுக்கு பிடிக்கும். இந்த பக்கம் மலையும்(ஏழுமலை) அந்த பக்கம் முறுக்கும்(முருகன்) களமிறங்கியுள்ளனர், சூமா என்கிற சோமநாதன் ஆட்டக்காரர்களை இடம்பார்த்து நிறுத்திவிட்டு பந்தை வீச தயாரானான். “ட்ரைல்ஸ்”, என்று நின்றபடியே ஒரு பந்தைப் போடுவது இந்த வேள்வியின் சடங்கு. ட்ரைல்ஸ் பந்தை விளாசித்தள்ளினான் மலை, எல்லைக்கோட்டிற்கு அப்பால் போய் விழுந்தது. அனைவரும் அவனை முறைத்து பார்க்க, அவன் ஈயென்று இளித்தான்.\n\tமூன்று ஆட்டங்களுக்கு பிறகு வீடு திரும்பினான் மதன். அம்மா வழக்கம்போல் அழுமூஞ்சி தொடர்களை பார்த்துக்கொண்டு ஓய்ந்திருந்தால். மின்விசிறியின் கீழே நனைந்துகிடந்தான் மதன். சிறிது நேரம் காற்றாடிவிட்டு குளிக்க சென்றான். குளித்து முடித்தான். பசியாற என்ன இருக்கிறது என்று சமயலறைக்கு சென்று பார்த்தான். அலுவலகம் செல்லும் கணவருக்காக இந்த வீட்டில் இருவேளை மட்டுமே சமைக்கப்படும். வேப்பம்பூ வடவம் கொழம்பு பண்ணுவதில் சுசீலாவை அடித்துக்கொள்ள ஆளேயில்லை, தட்டு நிறைய சோற்றை போட்டுக்கொண்டு, ஒரு கையில் இரு கல்லடைகளை எடுத்துக்கொண்டு வந்து அமர்ந்து, சோற்றை பிசையலானான். சுசிலாவின் தொடர்களை உண்ணும்போது கேட்பான். ஆனால் இதுவரை எவற்றையும் அவன் பார்க்க விரும்பியதே இல்லை. உண்ட களைப்பில் சிறிது நேரம் கைபேசியில் விளையாடிவிட்டு உறங்கலானான்.\n\tசம்பத்தின் குறல்க்கேட்டு கண்விழித்தான். மாலைப் பொழுதாகியிருந்தது. சம்பத் தன் நம்பர் ஒருவரோடு வீட்டிற்கு வந்திருப்பது தெரிகிறது. சுசிலா இரண்டு காப்பிகள் எடுத்துக்கொண்டு சமயலறையில் இருந்து வெளிவருகிறாள். சம்பத் தன் நண்பர்களை அவ்வப்போது வீட்டுக்கு அழைத்துவருவது வாடிக்கைதான். “டேய் மதன்! மதன்ன் இங்க வாடா!”, சம்பத், “இவன் தான் சார் என் பய்யன். இவனுக்கு தான் அத ஏற்பாடு பண்ணனும்”. நம்பர், “வாப்பா என்ன படிச்சிருக்கப்பா?”. மதன், “எஞ்சினிரிங்”.\n